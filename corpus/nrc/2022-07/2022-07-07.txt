2022-07-07||‘Tien jaar oorlog, tot niemand  er meer aandacht aan schenkt’||Het was een voorbode van de oorlog in Oekraïne: de almaar groeiende woede bij de Russische geheime diensten. In zijn vertrouwelijke gesprekken met Russische inlichtingenofficieren voelde Andrej Soldatov de stemming de afgelopen jaren langzaam maar zeker omslaan. „Ze werden steeds agressiever”, zegt de Russische journalist en onderzoeker. „Ten opzichte van elkaar, maar ook ten aanzien van West-Europa en de VS. Een enorme nijd, die steeds verder toenam.” Andrej Soldatov en zijn vrouw Irina Borogan behoren tot ’s werelds grootste autoriteiten op het gebied van de Russische inlichtingendiensten.  Zo onthulden ze dat FSB-generaal Sergej Beseda, het hoofd van de Vijfde Afdeling (‘Operatieve Informatie en Buitenlandse Betrekkingen’), onder huisarrest was geplaatst. Beseda speelde een hoofdrol in het Russische plan om Kiev met een verrassingsaanval in te nemen en de Oekraïense president Volodymyr Zelensky af te zetten – een operatie die uitliep op een spectaculaire mislukking.  Beseda had de Russische president Poetin voorgespiegeld dat de Oekraïense regering wankel was, en dat Russische troepen zouden kunnen rekenen op collaborerende ambtenaren en politici. Een volstrekte mythe, zo bleek: Oekraïners stonden als één man achter hun president en verdedigden zich met hand en tand tegen de agressor. Op 11 maart berichtten Soldatov en Borogan op de onafhankelijke nieuwssite Meduza dat Beseda was gearresteerd. „Het lijkt erop dat Poetin na twee weken oorlog eindelijk doorkreeg dat men hem had misleid”, schreef het echtpaar.  Inmiddels wordt Soldatov – die al enige tijd met zijn vrouw in Londen woont – zelf ook vervolgd. Het Russische Openbaar Ministerie begon een strafzaak tegen hem op grond van een nieuwe wet die het verspreiden van ‘desinformatie’ over de oorlog strafbaar stelt. Initiator is dezelfde afdeling binnen de FSB die generaal Beseda heeft laten oppakken. Soldatov kan bij verstek worden veroordeeld tot tien jaar cel. „Dat wij zo veel over zijn zaak hebben geschreven, beviel de FSB helemaal niet”, zegt Soldatov. „Dit is blijkbaar hun antwoord.”   Journalist en onderzoeker Andrej Soldatov (1975) begon zijn journalistieke carrière bij de Russische krant Segodnja. In 2000 nam hij ontslag bij de krant Izvestia en richtte hij samen met zijn vrouw Irina Borogan en enkele anderen de website agentura.ru op, die zich richt op het verzamelen van informatie over de Russische inlichtingendiensten. Soldatov en Borogan schreven ondermeer The New Nobility (2011) over de transformatie van de geheime dienst KGB tot de huidige FSB en The Red Web (2015), over aftappen van internet door de Russische autoriteiten.  Wat de FSB rapporteerde over Oekraïne had niets met de werkelijkheid te maken, zegt u. Hoe kon zoiets gebeuren? Soldatov: „Stelt u zich eens voor hoe moeilijk het is om dingen te rapporteren aan Poetin die zijn stereotypen en ideeën  weerspreken. Inzake Syrië is Poetin  rationeel en koelbloedig. Maar als het gaat om Oekraïne, reageert hij zeer emotioneel. Onder zulke omstandigheden is het uiterst lastig om iets te rapporteren wat in strijd is met wat Poetin in zijn hoofd heeft – daarmee zou je je baan riskeren.  „Het lijkt erop dat Poetin daadwerkelijk geloofde dat het voldoende was om met een paar tankcolonnes het land binnen te rijden om  iedereen op de vlucht te laten slaan. Ik schrijf dat toe aan Poetins arrogantie en zijn lage dunk van de Oekraïense staat. Inmiddels is er niemand meer in zijn omgeving die kritiek kan leveren, laat staan in discussie kan gaan met de president. Dat hebben we allemaal kunnen zien tijdens die beroemde zitting van de Veiligheidsraad.”  U doelt op de vergadering aan de vooravond van de oorlog, waar Poetin inlichtingenchef Sergej Narysjkin voor het oog van de tv-camera’s op zijn nummer zette toen die zich versprak. Wat dacht u toen u dat zag? „Ik was verbaasd, ik begreep niet waarom dat in het openbaar gebeurde. Maar inmiddels, na vier maanden oorlog, is wel duidelijk dat Poetin de  Russische elite angst wilde aanjagen. Niet alleen zijn inner circle, maar de héle bureaucratie. Daarom was het op tv, iedereen kon het zien.”  Poetin is al  ruim twintig jaar aan het bewind. Waarom was dat nodig? „In Rusland ontbreken normale controlemechanismen om de bureaucratie aan te sturen: een echt parlement, een onafhankelijk OM. Ten tijde van de Sovjet-Unie oefende de communistische partij controle uit. Maar Poetins ‘Verenigd Rusland’ mag dan officieel aan de macht zijn, de partij kan niet het leger of de diensten in toom houden. Dus blijft er voor Poetin maar één beproefde methode over: regeren door angst.” En dat schrikbewind leidt ertoe dat hij inlichtingenrapporten op zijn bureau krijgt waarin alleen staat wat hij wil horen? Een  cirkel?  „Absoluut.” Overziet Poetin dan nog de gevolgen van zijn beleid? „We moeten niet het beeld scheppen dat Vladimir Poetin een seniele grijsaard is die in zijn bunker zit en niet begrijpt wat er aan de hand is in de wereld. Hij is behoorlijk goed geïnformeerd.” Is hij gezond? „Volgens mij wel.” Geestelijk ook? „Dat is een interessante kwestie. Ik zou zeggen dat hij intellectueel oké is, maar niet geheel toerekeningsvatbaar. Hij heeft tijdens de coronacrisis heel lang in isolement geleefd, heel weinig mensen gesproken. Daardoor is zijn besef van de realiteit veranderd.” Is Poetin geradicaliseerd?  „Zo zou je het kunnen zeggen. Neem zijn opmerking  over Peter de Grote onlangs.” Poetin vergeleek Peters veroveringen in het Baltische gebied met zijn oorlog in Oekraïne. „Ja, heel gevaarlijk. Peter de Grote was de eerste keizer van het Russische Keizerrijk. Dus als je daaraan refereert, ga je echt een stap verder dan wanneer je spreekt over het gevaar van de ‘fascisten’ in Oekraïne. We hebben het over zuiver imperialisme.”  De Russische inval werd ingegeven door het grootste inlichtingendebacle sinds 2003, toen de Amerikaanse diensten ten onrechte beweerden dat Irak over ‘massavernietigingswapens’ beschikte. Gaat dat geen gevolgen hebben voor de positie van de machtige FSB? „Het zou niet correct zijn om de Russische geheime diensten te vergelijken met die van democratische landen. De diensten in het Westen zijn bedoeld om de regering te informeren. In de Sovjet-Unie en in Rusland zijn de diensten opgericht voor iets anders: ze moeten het politieke regime beschermen. Als er in de VS fouten worden gemaakt, zoals rond Irak of zoals vorig jaar in Afghanistan, dan leidt dat tot een interne crisis, tot felle discussies. In Rusland gebeurt dat niet, omdat Poetin helemaal niet vindt dat er iets grondig is misgelopen. De politieke stabiliteit in Rusland is immers niet in gevaar.” Maar Poetins invasie is toch een grote  mislukking? „Dat zou ik niet zo willen zeggen. Ja, de eerste fase was een ramp voor hem. Maar de prognoses over een Oekraïense overwinning en een snel einde aan de oorlog zijn te optimistisch gebleken. Bovendien heeft zich een zeer negatieve mutatie in het Russische maatschappelijke klimaat voorgedaan. En daarmee doel ik niet alleen op het feit dat een deel van de bevolking de oorlog steunt. Dat is maar een deel van het probleem. Mensen zijn gewend geraakt aan de oorlog, ook binnen de diensten en de strijdkrachten. Men vindt nu dat deze oorlog onvermijdelijk is en dat men misschien nog jaren met dit conflict zal moeten leven. Niemand stelt zich de vraag waarom het überhaupt nodig was om deze oorlog te beginnen. Dat is een gepasseerd station. Velen in het veiligheidsapparaat en in het leger beschouwen Oekraïne niet als een soevereine staat, maar als een deel van Rusland dat zich heeft afgescheiden. Voor hen is dit conflict een burgeroorlog. Daarom zijn de gevechten zo meedogenloos en nietsontziend.” Poetin duldt geen enkele vorm van inspraak, maar hij voert wel de volkswil uit.  „Volgens mij hebben wij allemaal de rol van geld en corruptie binnen het systeem enorm overschat. We dachten: als de elite financieel afhankelijk is van het Westen, dan zullen ze wel geglobaliseerd zijn en geen trek hebben in oorlog. We hebben onvoldoende onderkend dat de zucht naar isolatie en conflict uiteindelijk sterker was. We hebben onderschat hoe groot de erfenis van de Sovjet-Unie eigenlijk is: niet alleen ideologisch, maar vooral ook op cultureel gebied. Mensen die twintig jaar jonger zijn dan ik kennen alle Sovjetfilms uit hun hoofd. De inlichtingenofficieren die ik spreek zien alles nog altijd in het licht van de grote confrontatie met het Westen.” Is er volgens u inmiddels sprake van een fascistisch regime in Rusland? „Ik denk dat we kunnen spreken over een gemilitariseerd en agressief regime dat sterk doet denken aan de jaren dertig. Een regime dat is gebaseerd op de idee van de eigen exclusiviteit. Voor velen is de  isolatie helemaal niet zo’n groot probleem: we waren immers altijd anders, denken ze, men heeft ons nooit echt geaccepteerd in Europa.” Voorlopig hoeven we dus geen volksopstand te verwachten in Rusland.  „Ik wil niet zeggen dat er niets zal veranderen. Veel factoren kunnen we nu nog niet goed wegen. Door maatregelen van onder meer de Centrale Bank is de economische crisis die Rusland wacht door de westerse sancties met enkele maanden uitgesteld. In grote steden als Moskou merk je nog weinig van de oorlog: geen grote borden met de letter ‘Z’, geen begrafenissen van gesneuvelde soldaten. We beginnen nu te zien dat mensen hun baan  verliezen. Maar dat kan tegelijkertijd ook een tegengesteld effect hebben: dat mensen boos worden op het Westen.” Wat is het perspectief op langere termijn? „Het is altijd gevaarlijk om historische parallellen te trekken, maar ik moet soms denken aan de oorlog tussen Irak en Iran (1980-1988). Na de invasie van Irak liep de oorlog vast in een conflict dat deed denken aan de Eerste en Tweede Wereldoorlog: loopgraven, tanks… alles wat het Russische leger nu doet. Die oorlog duurde bijna tien jaar. Op een gegeven moment schonk niemand er meer aandacht aan.”   In deze serie interviewt NRC deze zomer interessante betrokkenen over de vraag hoe de oorlog in Oekraïne zal eindigen en wat de gevolgen zullen zijn.  Meer afleveringen 
				Hoe eindigt de oorlog?
			||https://www.nrc.nl//nieuws/2022/07/07/tien-jaar-oorlog-tot-niemand-er-meer-aandacht-aan-schenkt-a4135880
2022-07-07||Hoekstra wil Afghanen op evacuatielijst binnen twee maanden naar Nederland halen||Het kabinet hoopt alle 942 Afghanen die nog op de evacuatielijst staan voor begin september naar Nederland te halen. Dat heeft minister Wopke Hoekstra (Buitenlandse Zaken, CDA) donderdag in een brief laten weten aan de Tweede Kamer. Buurland Pakistan is - net als eerder het geval was - bereid Afghanen zonder paspoort „op georganiseerde wijze” de grens te laten passeren, zo schrijft Hoekstra. Het merendeel van de mensen op de evacuatielijst bevindt zich nog in Afghanistan. Een probleem voor veel Afghanen die het land willen verlaten, is dat ze niet over geldige reisdocumenten beschikken. Het verkrijgen van zo een document is nagenoeg onmogelijk, omdat de evacués, die werkzaamheden voor Nederland hebben verricht, contact met de Taliban vrezen. Nu Pakistan de belemmering wegneemt, zit de moeilijkheid hem in het verlaten van het land. In de Kamerbrief laat Hoekstra weten dat vorige week bij de eerste grenspassages bleek dat de Taliban „niet zomaar bereid [zijn] mensen te laten vertrekken”. Hoekstra meldt verder dat de Afghanen die waarschijnlijk de komende twee maanden naar Nederland komen, zullen zorgen voor „extra druk” op de reeds overbelaste asielopvang. Vanwege „de persoonlijke veiligheid van de Afghanen” en „het vermoedelijk eenmalige aanbod van Pakistan”, wil het kabinet de Afghanen toch „spoedig” naar Nederland overbrengen. In augustus vorig jaar namen de Taliban de hoofdstad Kabul in. Gedurende de week na de inname werden tijdens een chaotisch en laat georganiseerde evacuatie 1.860 mensen overgevlogen naar Nederland. Nadien werden op verschillende momenten nog eens 1.801 mensen uit Afghanistan gehaald. Het vorige kabinet oogstte veel kritiek over hoe het met de evacuatieoperatie was omgegaan. De Tweede Kamer stelde dat het kabinet te traag en met onvoldoende urgentie had gereageerd op de opmars van de Taliban in Afghanistan. Duizenden mensen die in aanmerking kwamen voor evacuatie, bleven daardoor noodgedwongen achter.  Toenmalig minister van Buitenlandse Zaken Sigrid Kaag (D66), die de evacuatieoperatie moest overzien, en toenmalig minister van Defensie Ank Bijleveld (CDA) zagen zich genoodzaakt in september vorig jaar op te stappen na de kritiek. De ministeries van Buitenlandse Zaken, Defensie en Justitie en Veiligheid hebben een onderzoek ingesteld naar het verloop van de operatie, onder leiding van oud-topambtenaar Maarten Ruys. De resultaten daarvan worden uiterlijk in mei 2023 gepresenteerd.||https://www.nrc.nl//nieuws/2022/07/07/hoekstra-wil-afghanen-op-evacuatielijst-binnen-twee-maanden-naar-nederland-halen-a4135890
2022-07-07||Column | Opstappen||Boris Johnson is opgestapt wegens… wegens wat eigenlijk niet? Heel kort samengevat: wegens het hebben van een selectief geheugen en het bewust verdraaien van de waarheid. Herkenbaar voor veel mensen, want hebben wij ook niet een minister-president, Mark, met een ontstoken geheugenkwab?   Logisch dat velen vinden dat hij moet opstappen, maar het is natuurlijk niet zo dat hij moet opstappen omdat een premier in een ander land is opgestapt. Mark Rutte is niet Boris Johnson, en andersom. Als de een in het ravijn valt, loopt de ander er niet klakkeloos achteraan, maar probeer dat in de huidige tijdgeest anderen maar eens uit te leggen. Het nadeel van het socialemediatijdperk is dat de verongelijkten het drukste twitteren. Gevoed door populistische politici maken ze een simpele optelsom die maar één uitkomst kent: wij zijn weer de dupe, wij pikken het niet meer, er rest ons niets anders dan burgerlijke ongehoorzaamheid, wij gaan protesteren, blokkeren en schofferen, net zo lang tot ze zien wie wij zijn.  Het minderwaardigheidscomplex druipt ervanaf. Zondag heb ik meer dan een uur gekeken naar een livestream vanuit Eindhoven, waar boeren, veteranen en verontwaardigde burgers met elkaar optrokken in een optocht tegen alles. We kenden de taferelen al uit coronatijd en van de gelehesjesbeweging in Frankrijk, maar ze blijven verbazen. De filmer die de beelden aan elkaar sprak, claimde meer dan een miljoen streams te hebben en raaskalde erop los. Over een ‘veteraan’ met een blauwe baret zei hij: „Ik heb me laten vertellen dat ze van Unifil waren. Unie van filantropen dus, enfin we weten allemaal wie uiteindelijk te rekening betaalt...” Zo wordt er gedacht. Het is lachwekkend, maar ook zorgelijk. De veenbrand wordt ook door mij gezien en gevoeld, maar ik heb niet de illusie dat het door het verstrekken van de juiste informatie minder heet onder onze voeten wordt. De bereidheid om te luisteren is er niet meer, ze gaan volledig af op de informatievoorziening die wel in hun straatje lult. Een boete voor Ongehoord Nederland helpt niets, het vergroot alleen maar het eigen frame van ‘Ze willen ons monddood maken’. Deze mensen win je niet zomaar terug, dat is een kwestie van jaren. Het enige wat normaal denkend Nederland kan doen, is  een betrouwbare overheid optuigen, maar dat kunnen we Mark Rutte helaas niet meer toevertrouwen. Dat moet je al die boze mensen nageven, ze hebben wel een punt als ze stellen dat het beter is als deze regering verdwijnt. Wat ze niet willen zien, is dat het gezien de peilingen daarna nog veel erger wordt. We kunnen de domme massa helaas niet dwingen om zich afzijdig te houden.||https://www.nrc.nl//nieuws/2022/07/07/opstappen-a4135899
2022-07-07||James Caan, de masculiene driftkop in  The Godfather||James Caan, die woensdag op 82-jarige leeftijd in zijn slaap overleed, blijft op het netvlies als Sonny Corleone, de grote broer van Michael die als inval-don in The Godfather veel te driftig is;  hij laat zich uit de tent lokken en sterft in een kogelregen. Voor die fameuze sterfscène liet zijn vriend Francis Ford Coppola 140 exploderende nepbloedcapsules op zijn huid plakken – een pijnlijke zaak.  De rol voelde voor Caan indertijd als een degradatie. Hem was de hoofdrol van Michael Corleone beloofd, Coppola stond op de toen nog obscure Al Pacino. Toch stortte Caan zich in de rol, hij hing rond bij Carmine Persico en andere gangsters van de Colombo-familie om zich hun maffiajargon en -gebaartjes eigen te maken. Het leverde hem een Oscarnominatie voor beste bijrol, zijn enige. De stripclub van tv-serie The Sopranos –‘Bada Bing’ – is vernoemd naar een uitspraak van Sonny Corleone. Bij James Caan denk je ook aan harige, ietwat zweterige en licht desperate masculiniteit. Als  Joodse zoon van een kosjere slager uit Brooklyn studeerde hij economie en speelde hij football aan Michigan University – zijn bijnaam luidde daar ‘De Joodse Cowboy’. Later liet Caan  zich graag voorstaan op zijn zwarte band karate. Op  Hofstra University maakte atletiek geleidelijk plaats voor acteren. Daar leerde hij ook de jonge Francis Ford Coppola kennen, die hem in 1969 in The Rain People een hoofdrol gunde als ‘Killer’, een gesjeesde footballspeler. Na jaren aan het toneel en in tv-series drong hij in 1965 in de filmwereld door via twee Howard Hawks-producties: racefilm Red Line 7000 en de western El Dorado, naast John Wayne en Robert Mitchum. Met The Godfather leek hij pas echt gelanceerd: ‘love interest’ van Barbra Streisand in Funny Lady, krachtpatser in sf-actiefilm Rollerball en oorlogsepos A Bridge too Far. Hoewel zijn viriliteit iets ouderwets had, wordt James Caan tot het ‘Nieuwe Hollywood’ gerekend, acteurs met een ruig, labiel en etnisch geprofileerd randje die de gladde jongens van weleer vervingen.  Maar in de jaren zeventig kreeg hij de naam van feestbeest, huwde en scheidde – de teller stopte op vier huwelijken en vijf kinderen –  en raakte verslingerd aan cocaïne. Er was gedoe op de set, er waren dubieuze keuzes: zo liet James Caan latere topfilms als One Flew over the Cuckoo’s Nest, Apocalypse Now en Kramer vs Kramer passeren, maar tekende hij wel voor zeperds als Harry and Walter Go To New York en Comes a Horseman. De laatste jaren belandde hij in het B-genre. Hij leek er totaal niet mee te zitten Beginjaren tachtig laste hij een acteerpauze in, om in 1987 een sobere comeback te maken in Coppola’s Gardens of Stone, als oude sergeant die tijdens de Vietnamoorlog tegen zijn zin als ‘speelgoedsoldaatje’ dient op militaire begraafplaats Arlington.  Zijn ware comeback was als een verongelukte bestsellerschrijver die in Misery (1990) die in de klauwen belandt van een doorgedraaide fan, gespeeld door Kathy Bates. Zo zagen we hem graag: als macho in het nauw of – in komedies – als halve parodie op de van testosteron overlopende Sonny Corleone van vroeger; veel instinct, weinig strategie. De laatste jaren belandde hij in het B-genre. Daar leek hij totaal niet mee te zitten. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/07/james-caan-de-masculiene-driftkop-in-the-godfather-a4135898
2022-07-07||NPO: Ongehoord Nederland toont intern  ‘enige reflectie’||Frederieke Leeflang (53) heeft de trekkers voorbij zien komen, woensdagavond nog toen de boeren optrokken naar het NOS-gebouw. En sinds het NPO-bestuur de aan rechts-radicaal politieke partijen dienstbare omroep Ongehoord Nederland een boete in het vooruitzicht heeft gesteld, wordt ze beveiligd. „Maar het is nog leuk hoor”, wil ze meteen gezegd hebben.   Ze zit een half jaar op haar post, als bestuursvoorzitter van de publieke omroep. Het is donderdagmiddag rustig rond haar kantoor op het moment dat de NPO naar buiten treedt met de sanctie die Ongehoord Nederland krijgt. Aanleiding is het vorige maand door de NPO-ombudsman vastgestelde, stelselmatige schenden van de journalistieke code.  Frederieke Leeflang (1969) studeerde rechten aan de  Rijksuniversiteit Groningen.  Leeflang was commissaris bij ABN Amro van 2016 tot 2019. Tot 2021 leidde ze juridisch  advieskantoor Deloitte Legal.   De boete valt mee, voor wie zoals ON-omroepdirecteur Arnold Karskens  uitging van de maximumboete van 15 procent budgetkorting. Het is 2,5 procent  geworden:  93.442.43 euro (budget 2022: 3,6 miljoen euro). Dat wordt gekort op de gelden voor komend jaar. Dat ON een jonge omroep is en dat de NPO dit voor het eerst doet   maakt dat de volle 15 procent budgetkorting nooit in beeld is geweest, zegt de NPO-baas. Wel is dit een officiële sanctie waarvan een omroep er twee kan krijgen, voor er overgegaan wordt tot een melding bij staatssecretaris.   Karskens  beraadt zich nog op stappen. ON stelt onder meer dat de NPO aan het  ombudsmanrapport „geen punitieve sanctie” mag koppelen.  Waar ziet u ruimte  dit toch te doen?  Leeflang: „De bevoegdheid tot het opleggen van sanctie is neergelegd in artikel 2.154 van de Mediawet, voor het geval een omroep bindende besluiten niet naleeft of zoals in dit geval naar de mening van de raad van bestuur onvoldoende uitvoering geeft aan de bereidheid tot samenwerking ten behoeve van de landelijke publieke mediadienst.”  Hoe ziet u in het niet naleven van de journalistieke code een gebrek aan bereidheid tot  samenwerking? „Het staat er natuurlijk niet letterlijk. De norm in de wet is vrij uitgebreid, wij zien toe op die samenwerking. Dat zijn de regels van het spel. Daar hoort het naleven van de journalistieke code bij.” Er werd in  Ongehoord Nieuws nog net niet de spot gedreven met het  ombudsmanrapport. En het sanctievoornemen van de NPO zou een ‘frontale aanval op de persvrijheid’ zijn. Wegen die uitingen mee? „Ik vond dat niet passend, maar ik wil wel zuiver blijven in de afweging. We hebben ook meegenomen dat er intern bij ON naar ons wel enige reflectie is.” Zodanig dat die  tot mildheid stemt? Denkpauze. „Ja. Ik zit even te denken of het mildheid is. Maar ja, we hebben het meegenomen in de afweging.  De presentatoren worden zeker ook begeleid, krijgen  feedback.” Ze grapten  over een zomercursus.  „Maar het is serieus. Ik kan me voorstellen dat voor alle journalisten geldt: je wilt steeds beter worden.”  ON-verslaggever Jonathan Krispijn interviewt premier Mark Rutte.   Foto Peter Hilz/ANP  In hun zienswijze, donderdag online gezet,   legt ON  uit waarom er volgens de omroep geen grondslag is   voor een sanctie op basis van het oordeel van de Ombudsman. Voorzitter Karskens  spreekt van willekeur en rechtsonzekerheid. „In plaats van de botte bijl van de strafkorting” ziet ON in het ombudsmanrapport „een aanleiding voor een goed gesprek” en „een veel vruchtbaardere weg voorwaarts”.   Opvallend: de genremanager zou  ON op 4 mei 2022 nog hebben gecomplimenteerd. Een NPO-woordvoerder reageert  desgevraagd: „Dat gesprek  ging over kijk- en bereikcijfers. De genremanager gaat niet over samenwerking binnen het bestel, de raad van bestuur wel.” Daarnaast gonst het van nieuws rondom Leeflangs  voorganger Shula Rijxman, inmiddels D66-wethouder in Amsterdam. Het Commissariaat voor de Media gaat onderzoek doen naar „borging van processen” tegen belangenverstrengeling naar aanleiding van onthullingen over Rijxmans privébanden.  Een klokkenluider, die zich in 2020 meldde bij het ministerie met naar verluidt informatie over omzeiling van de normering van topinkomens bij de NPO, kwam er later dankzij de  BNR-mediapodcast Koster & Van Dijk achter dat Rijxman een innige band had met de topambtenaar die hem aanhoorde. Donderdag  was er een Kamerdebat over met minister  Robbert Dijkgraaf (Onderwijs, D66).  Deze week werd via BNR  bekend dat Rijxman in 2017 met toenmalig mediastaatsecretaris Sander Dekker (VVD)  naar Israël is geweest, met hun partners. Volgens Leeflang  was het opnieuw verstandig geweest als Rijxman dit bij de compliance officer van NPO,  die adviseert over integriteitskwesties,  had getoetst.  Zou u op vakantie gaan met huidig staatssecretaris Gunay Uslu (D66)?  „Nou, u denkt dat zij en ik daar op zitten te wachten? Weet u, ik vind dat het allemaal heel erg afleidt van al het moois waar we mee bezig zijn. Ik ben gelukkig geen compliance officer, ik laat het aan mijn voorganger.  Ik heb niet gezegd dat het gemeld had moeten worden, juist omdat het een vrij open norm is. Dan helpt het om advies in te winnen.” ||https://www.nrc.nl//nieuws/2022/07/07/npo-ongehoord-nederland-toont-intern-enige-reflectie-a4135889
2022-07-07||Droogte in Spanje en Portugal komt van de Azoren||Portugal en Spanje kampen, voor het zoveelste jaar,  met grote droogte. In het voorjaar, vooral in februari, viel er beduidend minder regen dan normaal.  Een maand geleden is voor bijna heel Portugal de  toestand ‘ernstige droogte’ afgekondigd, nadat het land de warmste meimaand sinds 1931 had meegemaakt. Eerder deze week wezen wetenschappers een oorzaak aan   van de toenemende droogte op het Iberisch Schiereiland. Het grote, bijna permanente hogedrukgebied dat zich op de Atlantische Oceaan ten zuiden van de Azoren bevindt, en dat van grote invloed is op het weer in Portugal en Spanje,   is zich sinds circa 1850 aan het uitbreiden in noordoostelijke richting. De onderzoekers reconstrueerden de ontwikkeling van dit hogedrukgebied, het Azorenhoog, sinds 850 n.Chr. De uitbreiding die de afgelopen 170 jaar heeft plaatsgevonden is „ongeëvenaard”, schrijven ze in hun studie, die is gepubliceerd in het tijdschrift Nature Geoscience. Hogedrukgebieden kenmerken zich door dalende, droge lucht, een rustige wind (die op het noordelijk halfrond met de klok meedraait), en een wolkenarme hemel. Op het Iberisch Schiereiland is de gemiddelde jaarneerslag van 732 mm – waarvan 40 procent in de winter valt – in de tweede helft van de vorige eeuw afgenomen met 5 tot 10 mm per decennium. Nu al zijn er olijven- en druiventelers die hun gaarden verplaatsen, en dat zal in de toekomst naar verwachting vaker gebeuren. Over de toenemende droogte in grote delen van Portugal en Spanje voeren klimaatwetenschappers al jaren discussie. Is het een gevolg van klimaatverandering, en is het structureel? Of is het een uiting van natuurlijke variatie, en keert de trend op een gegeven moment weer? Daarvoor werd er vaak gekeken naar een groot weersysteem op de Atlantische Oceaan, de Noord-Atlantische Oscillatie, afgekort de NAO. Het Azorenhoog is daarvan het zuidelijk deel, het noordelijk deel wordt gevormd door een lagedrukgebied bij IJsland.  De locatie van de twee gebieden, en hun onderlinge verschil in luchtdruk, beïnvloedt sterk de kracht en richting van westenwinden die over de Atlantische Oceaan naar het Europese vasteland waaien en daar van grote invloed zijn op het weer. Er zit veel natuurlijke variatie in het systeem. „Maar bestudering van de NAO is eigenlijk helemaal niet zo handig om de droogte in Portugal en Spanje te willen verklaren”, zegt klimaatwetenschapper Rein Haarsma van het KNMI. „Omdat het systeem zo groot is, en omdat het juist zo veel natuurlijke variatie kent.” Dat maakt het lastig om een klimaatsignaal te vinden. In de net gepubliceerde studie beperken de onderzoekers zich tot het Azorenhoog. „Dat is heel slim”, zegt Haarsma. In hun studie reconstrueren de Amerikaanse onderzoekers de omtrek van het Azorenhoog. Ze gebruiken daarvoor data over neerslag en luchtdruk vanaf 1850. Ter controle vergeleken ze die data met gegevens van de aangroei van stalagmieten in de grot Buraca Gloriosa, in het westen van Portugal – die groei hangt samen met de neerslag. Op basis van al die data hebben ze vervolgens met een reeks klimaatmodellen de ontwikkeling van het Azorenhoog sinds 850 n.Chr. gereconstrueerd.  Ze richtten zich specifiek op de jaren dat het Azorenhoog extreem groot is – de helft groter dan gemiddeld. Zulke jaren komen sinds 1850 steeds vaker voor. Ligt het gemiddelde over de laatste 170 jaar op ongeveer eens in de 9 à 10 jaar, inmiddels is het Azorenhoog bijna elke 4 jaar zo extreem groot. Haarsma: „De rol van klimaatverandering in droogtetrends begint steeds duidelijker te worden.”||https://www.nrc.nl//nieuws/2022/07/07/droogte-in-spanje-komt-van-de-azoren-a4135884
2022-07-07||Klimaatwetenschapper Antonello Pasini:‘Italië is een hotspot voor klimaatverandering’||In de Noord-Italiaanse Dolomieten brak zondag een deel van een gletsjer af. De ijsmassa die naar beneden kwam, veroorzaakte een dodelijke lawine. Een dag later riep de Italiaanse regering de noodtoestand uit in vijf noordelijke regio’s die geteisterd worden door aanhoudende droogte.  Het zeer lage waterpeil van de Po-rivier brengt de landbouw in Noord-Italië in gevaar. En in Rome moet de brandweer deze zomer extra vaak uitrukken om branden te blussen, veroorzaakt door de aanhoudende droogte en de warme wind.  Klimaatwetenschapper Antonello Pasini.  Foto Cesar Manso/AFP Temperatuurschommelingen zijn heel natuurlijk, zegt klimaatwetenschapper Antonello Pasini van de Italiaanse nationale onderzoekraad CNR (Consiglio Nazionale delle Ricerche), maar de tendens van de voorbije jaren, met almaar stijgende temperaturen en extreme weerfenomenen, wijst volgens hem duidelijk op de invloed van de mens. „Wetenschappers zijn het daarover eens, en zeker in het Middellandse Zeegebied, dat wij een ‘hotspot’ voor de klimaatverandering noemen, omdat het zo dicht bij Afrika ligt.” Wat is de precieze oorzaak van de droogte en hitte in Italië? Pasini: „Italië, maar ook Spanje, krijgt te maken met anticyclonen vanuit het nabijgelegen Afrika. Een anticycloon is een stabiel hogedrukgebied waarin het nooit regent. Het typeert de Saharawoestijn. Als gevolg van de opwarming van de aarde verplaatsen wind en lucht uit tropisch en equatoriaal gebied zich noordwaarts, waardoor er af en toe anticyclonen het Middellandse Zee-gebied binnendringen. Italië, maar ook Spanje, ligt dan in de vuurlinie. Overigens blijven anticyclonen tegenwoordig ook langer in Zuid-Europa, zoals nu, tot wel langer dan twee maanden.” Als woestijnlucht zich noordwaarts verspreidt, dreigt er in Italië op termijn dan ook woestijnvorming? „Woestijnvorming is een ander fenomeen, dat zich afspeelt aan de grond. Zoiets kan nog decennia duren, maar het klopt wel dat sommige delen van Zuid-Italië, zoals delen van Sicilië, Basilicata en Puglia, in de toekomst daar kwetsbaarder voor zullen blijken.” Worden de droogte en het watertekort in Noord-Italië ook door anticyclonen uit Afrika veroorzaakt? „Anticyclonen komen, zij het minder vaak, zeker ook in Noord-Italië voor, maar daar heeft het lage waterpeil van de rivieren vooral te maken met de geringe sneeuwval in de Alpen. Het noorden van Italië rekent voor zijn watervoorraad vooral op de Alpen, waar de sneeuw op de bergtoppen in de lente en de zomer langzaam smelt, om zo de rivierbekkens te bevoorraden. Maar tegenwoordig sneeuwt het minder, en bovendien valt de sneeuw op grotere hoogte, verder weg van de valleien. Zo sijpelt er minder water de rivieren binnen.”  Had de dodelijke lawine van de Marmolada-berg in de Dolomieten hier ook mee te maken? „Zeker. Verse sneeuw op een gletsjer vormt een beschermlaag tegen de zon. Maar enkele delen van deze gletsjer – de toppen het dichtst bij de vallei – lagen helemaal bloot. Daardoor is een groot stuk van dat ijs gaan smelten. Uiteindelijk heeft dat ertoe geleid dat de gletsjer niet langer verankerd was met de rots, en een stuk ervan naar beneden gleed. Dat was vooral te wijten aan de geringe sneeuwval, maar ook aan de warmte – het was er meer dan tien graden boven nul.” Italiaanse aquaducten verliezen soms tot wel 40 procent van het water Antonello Pasini klimaatexpert Dit is allemaal de schuld van de mens. „Ja, maar dat hoeft geen tragedie te zijn. Dat we dit zelf veroorzaken, betekent dus ook dat we ons gedrag kunnen aanpassen. Helaas doen we dit te weinig. Uitgerekend nu Europa met de Green Deal eindelijk op het juiste spoor zat, keerde de Europese Unie deze week op haar schreden terug, door gas te labelen als ‘groene energie’. Ja, er is de oorlog in Oekraïne, en Italië is bij uitstek bezorgd dat Rusland de gaskraan zal dichtdraaien. Maar gas ís niet groen. Laten we onszelf niet wijsmaken dat we zo de opwarming van de aarde zullen oplossen.” De Italiaanse regering leek eindelijk van plan om fors in te zetten op hernieuwbare energie, maar sluit nu weer in allerijl gascontracten af. Maakt Italië foute keuzes? „Bedenk even dat er nu hernieuwbare-energieprojecten op tafel liggen met een potentieel van 60 gigawatt. Die projecten hebben alleen nog een handtekening nodig. Zestig gigawatt is het equivalent van minstens een vijfde van de gasimport in Italië. Waarom keurt Italië niet onmiddellijk die groene-energieprojecten goed, in plaats van LNG te shoppen in Afrikaanse landen, die op dit moment vaak nog niet klaar zijn om naar ons te exporteren?” De Italiaanse regering treft ook noodmaatregelen tegen de droogte in het noorden. Er is ook sprake van rantsoenering van water. Nuttige ingrepen? „Jazeker, maar het betreft noodmaatregelen. Italië moet structurele maatregelen treffen. Het moet bijvoorbeeld dringend zijn aquaducten herstellen, die op sommige plaatsen tot wel  40 procent van het water verliezen. In tijden waarin water steeds schaarser wordt, kunnen we ons dit echt niet veroorloven.”||https://www.nrc.nl//nieuws/2022/07/07/klimaatwetenschapper-antonello-pasiniitalie-is-een-hotspot-voor-klimaatverandering-a4135885
2022-07-07||In de meeste Europese landen is het minimumloon eigenlijk te laag||De prijsstijging van goederen en diensten in Nederland blijft ongekend hoog. In juni waren ze 8,6 procent duurder dan een jaar eerder, zo maakte het Centraal Bureau voor de Statistiek (CBS) donderdag bekend. Voor de Europese Unie als geheel had statistiekbureau Eurostat een week eerder een zelfde cijfer  bekendgemaakt. De inflatie was het extreemst in het minder welvarende Oost-Europa.  Lidstaten als Estland en Litouwen voeren de EU-lijst van juni met voorsprong aan, met prijsstijgingen van respectievelijk  22 en 20,5 procent. Ook Roemenië, Bulgarije en Tsjechië kampen met torenhoge inflatie, boven de 15 procent. Alleen in Nederland en Duitsland (volgens de Eurostat-meting respectievelijk 9,9 en  8,2 procent) daalde de inflatie licht ten opzichte van de voorgaande maand.  De jongste inflatiecijfers laten zien dat de Russische oorlog in Oekraïne pijnlijke gevolgen heeft voor Europa. Maar de sterke geldontwaarding heeft ook een enigszins positief effect: ze geeft de al jaren slepende discussie over hogere minimumlonen een nieuwe impuls. Zonder uitzondering geldt namelijk dat de hoge inflatie het hardst de mensen treft met de laagste inkomens. In meerdere landen staat inkomenspolitiek gericht op de onderkant al langer op de agenda. Het Duitse parlement stemde begin juni in met twee verhogingen van het minimumloon van in totaal ruim 2 euro, naar 12 euro per uur. Zo’n 6,2 miljoen Duitse werknemers zien daardoor per juli en oktober hun inkomen toenemen. De Duitse bondskanselier Olaf Scholz noemde het een belangrijke stap voor al die burgers die „veel werken maar weinig verdienen”.  In Italië riepen verschillende politieke partijen, waaronder de sociaal-democratische Democratische Partij en de eurosceptische Vijfsterrenbeweging, opnieuw op tot invoering van een wettelijk minimumloon. Het land kent dat nu niet. De loonontwikkeling in het Zuid-Europese land blijft al jaren achter bij die in andere EU-lidstaten. Waar de lonen in de eurozone het afgelopen kwartaal gemiddeld 2,8 procent hoger lagen dan een jaar eerder, bedroeg die stijging in Italië 0,6 procent. Ook op Europees niveau is begin vorige maand de koe bij de hoorns gevat: Europees Parlement en lidstaten smeedden een principeakkoord dat moet leiden tot ‘eerlijkere’ minimumlonen. De kern: elk EU-land moet elke twee jaar toetsen of het nationale minimumloon nog toereikend is. Zo niet, dan moeten het land stappen ondernemen om dat te herstellen. Over het akkoord is ruim twee jaar onderhandeld.  Hoe hoog dat minimum moet zijn, is niet bepaald. De EU noemt als mogelijkheden 50 procent van het gemiddelde brutoloon in een land, of 60 procent van de mediaan (het middelste loon in de gegevensverzameling). Beide zijn veelgebruikte internationale maatstaven, maar ze worden niet bindend opgelegd. Elk land behoudt het recht zijn eigen norm vast te stellen. Landen die geen wettelijk minimumloon kennen, zoals Denemarken, Zweden of Italië, worden ook niet gedwongen dat in te voeren. Wel zullen ze worden ‘aangemoedigd’ om collectieve onderhandelingen over arbeidsvoorwaarden tussen vakbonden en werkgevers te steunen. Een ruime meerderheid van de EU-lidstaten met een wettelijk minimumloon voldoet op dit moment niet aan de beoogde normen, onder meer veel Midden- en Oost-Europese landen. Dat zijn óók de landen waar de inflatie het hoogst is en werknemers aan de onderkant van de arbeidsmarkt hard worden geraakt. In Estland, Letland en Hongarije bedraagt het minimumloon nog geen 45 procent van het gemiddelde inkomen.    Letland heeft in verhouding het laagste minimumloon In Malta is het minimumloon 50% van het gemiddelde loon. In Nederland is het minimumloon 43,6% van het gemiddelde loon. In een groot deel van de Oost-Europese landen zijn er bovendien relatief veel mensen die voor het minimumloon werken. In Bulgarije gaat het om 14 procent van de werkende bevolking, waar dat bijvoorbeeld in Nederland op ongeveer 6 procent ligt. Het gaat dus niet alleen om een grotere achterstand, de groep die er last van heeft, is ook veel groter. Toch moet het minimumloon in rijkere landen, zoals Nederland en Frankrijk, nog significant stijgen, wil het daar de 50-procentsnorm halen. Volgens Europarlementariër en oud-FNV-voorzitter Agnes Jongerius (PvdA), namens het Europees Parlement hoofdonderhandelaar voor dit dossier, betekent dit voor Nederland dat het minimumuurtarief van 10,48 euro moet stijgen naar 14 euro. Duitsland voldoet met de verhoging per oktober mogelijk wel. Johannes Karremans is politiek onderzoeker bij het European University Institute in Florence, gespecialiseerd in onderzoek naar onder meer sociaal beleid. Volgens hem voerde Europa in de jaren tachtig een discussie die vergelijkbaar is met de huidige. Omdat bij nieuwkomers in de EU als Spanje, Griekenland en Portugal veel armoede voorkwam, kreeg sociaal beleid destijds een „sterke impuls”, aldus Karremans. „De grote verschillen zijn nu tussen Oost- en West-Europese landen te zien. En dus worden sociale thema’s opnieuw van groot belang.” Om het minimumloon tussen EU-leden goed te kunnen vergelijken, moet gecorrigeerd worden voor onder andere het nationale prijsniveau – met een euro kun je in Roemenië immers meer kopen dan in Nederland. Maar ook na correctie blijft er sprake van ongelijkheid: minimumloners in rijke landen zijn nog steeds beter af dan in armere lidstaten.     Het minimumloon in Europa varieert van 248 tot 2.257 euro  In Bulgarije is het leven relatief goedkoop Ierland is relatief duur Landen in Oost- en Zuid-Europa draaien nog relatief veel op goedkope arbeid. Critici van het minimumloon, laat staan verhoging ervan, wijzen dan ook op het risico van banenverlies doordat de concurrentiepositie verslechtert. Onderzoekers raden daarom vaak aan het minimumloon niet in één klap, maar stapsgewijs te verhogen. Toch zijn het juist Oost- en Zuid-Europese landen waar het minimumloon de laatste twee decennia bijna jaarlijks grote sprongen maakte, en de mensen die voor minimumloon werken het meest aan koopkracht wonnen. Roemenië maakte de grootste inhaalslag, maar kwam dan ook van ver. In 1999 was het nominale minimumloon er omgerekend – Roemenië zit per 2007 in de EU, maar niet in de eurozone – nog geen 30 euro per maand, inmiddels behoort het land tot de middenmoot.  De inkomensongelijkheid in bijna alle Midden- en Oost-Europese landen is de afgelopen jaren juist gedaald, deels dankzij die sterke toename van minimumlonen. Dat blijkt uit een vorig jaar gepubliceerde studie van Poolse en Franse onderzoekers. Die ontwikkeling staat in scherp contrast met de situatie in veel rijkere landen, waar de inkomensongelijkheid tussen 2002 en 2014 juist toenam.  Het principeakkoord van het Europees Parlement stuit overigens ook op kritiek van sommige landen, zoals Zweden en Denemarken, die een sterke traditie hebben van sociaal overleg en niets zien in een wettelijk minimumloon. Andere veelgehoorde kritiek is dat de methode om een ‘toereikend’ inkomen te berekenen voorbijgaat aan belastingen en toeslagen voor lage inkomens. Europarlementariër Jongerius ziet dat bezwaar niet zo. Ze denkt dat de invloed van belastingen niet groot zal zijn. „Dit gaat puur over lonen en of het loon dat je verdient genoeg is om van te kunnen leven. Er zijn inderdaad meer landen als Nederland die dit gebrek aan koopkracht proberen te compenseren met hoge toeslagen, maar dat is niet zoals het hoort.”  Paul Remus is kok bij een bedrijf dat schoolmaaltijden verzorgt. „Macaroni met tomatensaus, schnitzel met aardappels, wij maken alles.” Alles wat Duitse kinderen lekker vinden. De werkdagen van Remus en zijn collega’s beginnen om twee of drie uur ’s nachts, en duren 8,5 uur. Remus zelf verdient als opgeleide kok meer dan het minimumloon. In de ondernemingsraad probeert hij voor zijn collega’s „zonder opleiding” een hoger loon uit te onderhandelen. Dat gaat om de mensen in de afwas en in de schoonmaak, die nu het wettelijk minimumloon verdienen. Dat werd in Duitsland ingevoerd in 2015.  Het minimumloon in Duitsland is net deze maand verhoogd van 9,86 naar 10,45 euro per uur. In oktober gaat het opnieuw omhoog, naar 12 euro – een verkiezingsbelofte van SPD-kanselier Olaf Scholz, die hij voortvarend heeft ingelost. Of die verhoging met het oog op de huidige inflatie en stijgende prijzen nog reden tot vreugde is? „Anderhalve euro per uur erbij is echt wel een merkbare verhoging. De collega’s zien ernaar uit.” Zelf hoopt Remus in de onderhandelingen voor zijn collega’s ongeveer een euro hoger uit te komen dan het wettelijk minimum van 12 euro. „Vooral melkproducten zijn ontzettend duur geworden. Melk, boter, kaas.” Een pakje boter van 250 gram van een bekende producent kost in de Duitse supermarkt nu 3,39 euro. De boterprijs is inmiddels zo’n thema in Duitsland dat omroep ARD kanselier Scholz er onlangs over ondervroeg. „En natuurlijk zijn graanproducten sinds het begin van de oorlog in prijs verdubbeld, om over olie nog maar te zwijgen.” Nynke van Verschuer Zo’n twee miljoen Spanjaarden ontvangen het minimumloon van 1.000 euro per maand. Althans, dat is het bedrag dat de regering in februari van dit jaar heeft vastgesteld als minimuminkomen. Voorheen was het 965 euro.  Loreta (41) werkt al een decennia als barista in een café in de Madrileense wijk Lavapies. Ze maakt lange dagen, van negen uur, en dat vijf dagen per week. Per uur krijgt ze er 7 euro voor. Zij verdient weliswaar meer dan het minimumloon, maar heeft alsnog moeite met rondkomen. „En dan heb ik nog geluk, want mijn collega’s verderop krijgen minder”, vertelt ze, terwijl ze klanten van koffie voorziet. Gelukkig vindt ze haar werk erg leuk. „Anders is het niet uit te houden.” Om rond te komen klust Loreta bij in Rotunda Warning, een winkel met kleding en accessoires voor LHBTI+’ers, in de wijk Chueca. „Zo probeer ik een beetje financiële speling te creëren.” Haar huur bedraagt al ruim 500 euro, en daar komen de kosten van water, gas, elektriciteit en telefoon nog bij. Ook onderhoudt ze twee honden. „En ik moet ook nog eten, hè”, zegt ze, terwijl ze een sigaret opsteekt. Met de inflatie is het voor veel Spanjaarden bijna onmogelijk het hoofd boven water te houden. „Mensen maken schulden om hun families te kunnen onderhouden. Eerst hadden we de coronacrisis en nu krijgen we dit erbij”. Ze neemt een hijs van haar sigaret. „Ze zeggen dat de EU met nieuwe regels komt, maar daar zullen wij hier niet veel van merken. Die mensen die de wetten en regels maken, moeten eens uit hun gepoetste kantoortjes komen en eens door de wijken hier lopen. Dit is de realiteit”, lacht ze. Oumaima Abalhaj 



||https://www.nrc.nl//nieuws/2022/07/07/van-het-laagste-loon-moet-je-wel-kunnen-leven-a4135833
2022-07-07||Een wettelijk minimumloon? Sociaal overleg werkt beter|| Na jaren touwtrekken stemde het Europees Parlement vorige maand in met een principeakkoord dat richtlijnen geeft voor minimumlonen in de EU-lidstaten. Het past in de trend van hernieuwd overheidsingrijpen op de arbeidsmarkten. Niet alleen in Europa, maar ook in de VS en andere landen is de roep om hogere lonen luid. De torenhoge inflatie doet die roep nog harder klinken. De EU richt zich met het akkoord ook op het collectief overleg, in principe een zaak van werkgevers en werknemers, weet Georg Picot, hoogleraar comparative politics in het Noorse Bergen. „In Europa neemt cao-overleg al jaren af. Nu zien we een Europese richtlijn die niet alleen een norm wil stellen voor minimumlonen, maar ook overheden wil aanzetten collectieve onderhandelingen te stimuleren.”   Het akkoord bepaalt onder meer dat overheden van EU-lidstaten zich ervoor moeten inzetten dat meer werknemers onder een collectieve arbeidsovereenkomst vallen. Valt minder dan 80 procent van de beroepsbevolking onder zo’n afspraak, dan dan moet het land met een actieplan komen. Het overgrote deel van de EU-lidstaten, ook Nederland, zit onder die grens.  Kern van het gesloten akkoord is de afspraak dat overheden elke twee jaar hun minimumlonen moeten toetsen aan een gemeenschappelijke norm. Gesuggereerd wordt daarvoor 50 procent van het gemiddelde loon in het desbetreffende land te gebruiken, of 60 procent van de mediaan (het middelste van alle lonen in een land). Ligt het minimumloon lager, dan moet actie worden ondernomen om er wél een „toereikend” loon  van te maken. Het akkoord stuurt  op én-én: een minimumloon én steun voor collectieve afspraken Het akkoord stuurt dus op én-én: zowel een minimumloon als steun voor collectieve afspraken. Dat soort afspraken is overigens niet de brede Europese realiteit, toont een nog te publiceren studie waarvan Picot co-auteur  is. Uit vergelijkend onderzoek onder 33 lidstaten van de Organisatie voor Economische Samenwerking en Ontwikkeling (OESO) blijkt dat landen meestal óf een sterke cultuur hebben van afspraken tussen werkgevers en werknemers, óf een wettelijk minimumloon. Die laatste groep hanteert bovendien veel vaker toeslagen om huishoudens met lage inkomens te compenseren.  De opgeleefde interesse voor een wettelijk minimumloon is verklaarbaar. Terwijl veel landen de laatste decennia liberaliseerden, nam de organisatiegraad van werknemers en daarmee de macht van vakbonden af. Groeiend ongenoegen in politiek en samenleving over uitwassen op de arbeidsmarkt dreef overheden er vervolgens weer toe inkomenspolitiek te gaan bedrijven, ziet Picot. „Collectieve onderhandelingen zijn zo vervangen door wettelijke minimumlonen.”  Toch blijkt zo’n wettelijke aansturing minder effectief dan sociaal overleg. De Noorse studie laat zien dat in landen met een minimumloon meer laagbetaald werk voorkomt dan in landen zonder dat minimum. Met andere woorden: waar een minimumloon geldt, zijn meer ‘werkende armen’. De onderzoekers schrijven die vele laagbetaalden toe aan het ontbreken van cao-overleg. Weliswaar legt vaststelling van een wettelijk minimum een bodem onder de lonen, maar in het reguliere sociaal overleg wordt voortdurend gesproken over verbetering van arbeidsvoorwaarden. Onder meer Denemarken en Zweden waren uiterst kritisch over de Europese richtlijn. In het onderzoek onder de OESO-lidstaten bleken juist deze twee het beste in terugdringen van inkomensongelijkheid en voorkomen van laagbetaald werk. En dat gebeurde zónder wettelijk minimumloon. Als nationale overheden zich gaan bemoeien met loonvorming, valt staatsingrijpen niet uit te sluiten De Europese druk om te komen tot nationale minimumloonregelingen lijkt voor Deense en Zweedse vakbonden zelfs eerder een bedreiging dan een steun in de rug. In beide landen bestaan sterke vakbonden, die goed in staat zijn te onderhandelen over betere lonen. Maar als nationale overheden zich op last van de Europese Unie nu ook moeten bemoeien met loonvorming, valt staatsingrijpen in dat proces niet uit te sluiten. Picot: „Ons onderzoek ondersteunt in principe het net afgesloten Europese akkoord, maar bevestigt ook de zorgen van de Deense en Zweedse vakbonden. Voor hen lijkt het of de EU hun autonomie wegneemt.” Voormalig vakbondsleider Agnes Jongerius, nu in het Europees Parlement hoofdonderhandelaar voor dit dossier, wijst erop dat landen niet verplicht zijn een minimumloon in te voeren. „Wij hechten veel waarde aan de autonomie van sociale partners.”  De tijd zal moeten uitwijzen of dit akkoord armoede onder werkenden tegengaat. De genoemde voorbeeldnormen zijn immers niet bindend. Lidstaten mogen hun eigen criteria bepalen. Jongerius had het graag wat concreter gezien, maar dan was de kans op een akkoord vorige maand navenant kleiner geweest. Karien van Gennip, de Nederlandse minister van Sociale Zaken en Werkgelegenheid (CDA), toonde zich wel tevreden met het akkoord. Tegelijk benadrukte ze dat het goed is „dat lidstaten zelf de bevoegdheid houden om keuzes te maken over de hoogte” van het minimum. Het Nederlandse kabinet kondigde al in mei aan het minimum de komende jaren sneller te verhogen. In stapjes zal het in 2024 neerkomen op 12,11 euro per uur. Volgens de Europese voorbeeldnorm zou dat 14 euro moeten zijn.||https://www.nrc.nl//nieuws/2022/07/07/een-wettelijk-minimumloon-sociaal-overleg-werkt-beter-a4135883
2022-07-07||Hoe gaat de Nederlander met vakantie? Ondanks alles toch vooral met het vliegtuig|| Ondanks de lange wachtrijen en de vele vertragingen op Schiphol blijft het vliegtuig voor de meeste Nederlandse toeristen  het favoriete transportmiddel. Vooral vakantiegangers tot 35 jaar reizen veel meer met het vliegtuig dan met de auto. Ook in de landen rondom Nederland lijken ze zich niet echt te laten afschrikken door de chaos op sommige vliegvelden of door vliegschaamte. Dat blijkt uit onderzoek dat het Nederlandse Bureau voor Toerisme en Congressen (NBTC) donderdag heeft gepubliceerd. Het bureau vroeg medio juni naar de vakantieplannen voor 2022 van duizend Nederlanders  – en net zo veel mensen in België, Duitsland, Frankrijk, het Verenigd Koninkrijk en de Verenigde Staten.  Van de Nederlandse respondenten gaat 46 procent met het vliegtuig (juli 2021: 43 procent), aldus het NBTC. De helft van de Nederlanders zegt wel naar alternatieven te kijken voor hun vakantie vanwege de drukte op Schip-hol, zowel naar andere vliegvelden als naar ander vervoer. Meer dan driekwart (77 procent) van de Nederlanders gaat deze zomer op vakantie – met vliegtuig, auto, trein, boot, camper en anderszins. Dat is 6 procentpunt meer dan in juli 2021. Ook in de andere vijf landen die het NCTB onderzocht, steeg het aantal mensen dat op reis gaat. De reisbeperkingen en de lockdowns tijdens de coronacrisis hielden de afgelopen twee zomers veel mensen in en rondom het huis. De ANWB meldde in juni al soortgelijke cijfers. Driekwart van de 1.200 ANWB-leden die deelnamen aan de enquête, zeiden van plan te zijn om deze zomer op vakantie te gaan. Vakantiegangers blijven deze zomer wel dichterbij huis, concludeerde de ANWB. Dat zou met name te maken hebben met de zorgen om een nieuwe verspreiding van het coronavirus (aldus 45 procent van de ondervraagden), de hoge brandstofprijzen en de inflatie.  Ook in het NBTC-onderzoek zeggen veel mensen dat de angst voor een nieuwe coronagolf – mogelijk dit najaar – invloed heeft gehad op hun vakantieplannen. Ze hebben hun vakantie eerder in 2022 gepland, hebben haar uitgesteld of kiezen bewust voor flexibele annuleringsvoorwaarden. „Nederlanders willen graag op vakantie, maar ze gaan minder vaak en korter en ze kiezen een ander type vakantie, bijvoorbeeld op de camping in plaats van in een hotel”, zegt een woordvoerder van de ANWB.  Voor ANWB-leden is de auto het favoriete vervoermiddel, logisch misschien voor een vereniging die van oudsher automobilisten vertegenwoordigt. Een kampeervakantie met eigen tent of caravan blijft het populairst. Van de vakantiegangers die met het vliegtuig reizen – in het ANWB-onderzoek 16 procent – kiest bijna de helft door de drukte op Schiphol voor een andere luchthaven.  Een woordvoerder van TUI, de grootste touroperator van Nederland, zegt desgevraagd dat „de zin om naar het buitenland te gaan groot is nu dat deze zomer weer kan zonder corona-restricties”. TUI zag de laatste weken een lichte stijging van last minute autovakanties, „maar niet zo significant dat je kan stellen dat mensen afzien van een vliegvakantie”.  De beperkte vliegtuigstoelen die nog beschikbaar zijn vanaf Schiphol worden wel gevuld, aldus de TUI-woordvoerder. „Maar het zijn vooral de regionale luchthavens die in trek zijn. Men is bereid om uit de Randstad naar Groningen en Luik te rijden om in ieder geval naar het buitenland te kunnen vliegen.”  Ook concurrent Sunweb ziet dat de andere luchthavens die het reisbedrijf aanbiedt, zoals Eindhoven en Rotterdam, „zeer populair” zijn. „Dat geldt ook voor vertrek vanuit België en Duitsland”, zegt een woordvoerder. Dit ondanks dat sommige dicht bij Nederland gelegen luchthavens, zoals Brussel Zaventem, vergelijkbare problemen kennen als in Amsterdam. De Sunweb-woordvoerder: „Daarnaast zien we dat de last minutes vanaf Schiphol wel weer aantrekken. Dat is een aantal weken anders geweest vanwege alle onzekerheid.”  In hoeverre is de trein een (klimaatvriendelijk) alternatief voor het vliegtuig, vroeg het NBTC aan vakantiegangers. Vooral mensen tot 35 jaar en mensen ouder dan 65 jaar bleken te kiezen voor de trein. In Nederland, België, Duitsland, Frankrijk en het VK telde het bureau precies hetzelfde percentage treinreizigers: 6 procent van de ondervraagden kiest de trein voor een vakantie in Europa. Sunweb meldde vorige maand meer treinreizen te willen verkopen – ook vanwege de klimaatdoelstellingen. Een proef met een treinreis van dochterbedrijf Eliza Was Here naar de Zuid-Italiaanse streek Puglia was succesvol, zegt de woordvoerder. „Die was snel uitverkocht, maar het was wel echt een pilot om te testen hoe dit zou lopen. Door het succes gaan we zeker proberen deze treinreis volgend jaar op grotere schaal aan te bieden.” Wie ’s ochtends om 8.00 uur vertrekt van Amsterdam CS is de volgende ochtend om 7.00 uur op Bari Centrale. Sunweb werkt ook samen met de Belgisch-Nederlandse aanbieder van nachttreinen European Sleeper voor treinen naar wintersportbestemmingen in de Franse Alpen later dit jaar. Driekwart van de reizigers in het ANWB-onderzoek en zelfs 90 procent in het onderzoek van het NBTC kiest voor een vakantie binnen Europa. „Verre reizen naar Azië of Latijns-Amerika zijn nog lang niet terug op het niveau van voor de coronacrisis”, zegt de woordvoerder van de ANWB.   De populairste bestemming – met name van vakantiegangers in Frankrijk, het VK en ook de VS – is het eigen land. In Nederland kiest volgens het NBTC 43 procent van de vakantiegangers voor een zomer in eigen land (2 procentpunt meer dan in 2021). Alleen Belgen gaan (veel) meer naar het buitenland (27 procent in eigen land, 62 procent in Europa).  De onzekerheid van Nederlandse vakantiegangers die vliegen vanaf Schiphol leek in elk geval de afgelopen weken terecht – als je kijkt naar de cijfers die het ministerie van Infrastructuur en Waterstaat dinsdag naar de Tweede Kamer stuurde. Maandag 20 juni was wat de drukte betreft de ergste dag van de laatste tijd. Op sommige momenten van de dag moesten passagiers meer dan drie uur wachten om door de beveiligingscheck heen te gaan.  Slechts 23 procent van de vluchten vertrok die dag op tijd, blijkt uit de informatie van minister Mark Habers (Infrastructuur en Waterstaat, VVD). Overigens moesten passagiers op andere momenten in die week slechts een paar minuten wachten voor de beveiliging. De onrust op Schiphol zal nog wel enige tijd duren, verwacht FNV Schiphol. Volgens de vakbond maken luchthavenmedewerkers zich nog steeds veel zorgen over de vakantiedrukte. In een FNV-peiling onder 664 mensen die werken als beveiliger, bagagesjouwer of grondmedewerkers (incheck), zegt 85 procent ‘nee’ op de vraag of zij deze zomer genoeg collega’s op hun afdeling hebben om hun werk veilig en verantwoord te doen.  Vanaf 2023 mag Schiphol nog maximaal 440.000 vluchten uitvoeren. Voor de pandemie, in 2019, waren dat er 500.000. Het afgelopen jaar telde Schiphol er 270.000. Sommige medewerkers aan het FNV-onderzoek denken dat de gedwongen krimp helpt om de werkdruk te verlagen. Anderen waarschuwen echter dat Schiphol al te weinig medewerkers heeft om 270.000 vluchten per jaar af te handelen. ||https://www.nrc.nl//nieuws/2022/07/07/hoe-gaat-de-nederlander-met-vakantie-ondanks-alles-toch-vooral-met-het-vliegtuig-a4135881
2022-07-07||Nog meer asielopvang? ‘Wij doen hier al genoeg’, zeggen ze in Bant en Luttelgeest||Op de groene akker zoeken zes reigers naar wormen. Aan de rand van het veld ligt een ingepakte hooibaal met grote letters erop: ‘1 = GENOEG’. Op deze plek in de Noordoostpolder moet een nieuw aanmeldcentrum voor asielzoekers komen om het overvolle Ter Apel in Groningen te ontlasten. Staatssecretaris Eric van der Burg (Asiel, VVD) maakte de plannen woensdag bekend. Een dag later werd de hooibaal neergelegd door boze omwonenden.  Het aanmeldcentrum met 300 plekken moet komen te staan op de grens tussen Luttelgeest en Bant in Flevoland – dorpen met gezamenlijk 4.000 inwoners. Vlak naast de beoogde plek staat al een asielzoekerscentrum waar 1.000 asielzoekers verblijven. Het is de reden waarom veel inwoners tegen de plannen zijn. „Wij doen al genoeg”, zegt Petra Timmermans, die vanuit haar boerderij uitkijkt over het azc. Ze wil niets weten van een extra centrum ernaast. „Als ik die beelden van Ter Apel zie, met alle vervoersproblemen en overlast, dat wil je niet voor je deur, ook niet in een kleinere variant. Dan zouden hier in totaal 1.300 asielzoekers tegenover ons wonen. Wie wil onze grond dan nog kopen? Daar gaat je zakcentje voor je pensioen.”  Met het huidige azc heeft ze geen probleem, zegt ze. „Je ziet asielzoekers over het fietspad wandelen en merkt verder weinig.”  Het erf van boer Nico Schelvis grenst aan dat van het azc. Vorig jaar liet hij jonge asielzoekers, meisjes, twee keer per week helpen met zijn paarden. „Je zag ze helemaal opbloeien. Die mensen hebben niks te doen hè. Ze vervelen zich.”  De keerzijde van de verveling zag hij begin dit jaar. Drie asielzoekers (tussen 25 en 27 jaar) pleegden op één dag drie inbraken in de omgeving. Schelvis: „We zijn er toen met een paar boeren achteraan gerend en hebben ze gearresteerd. Ze braken bij oude mensen in.” Twee van hen zijn veroordeeld tot een half jaar cel, de derde is het land uitgezet. Tijdens een „strooptocht” die de mannen hielden, stalen ze trouwringen, een gitaar, mountainbikes, computers, kleding, mobiele telefoons en voedsel. Omwonenden onderstrepen dat dit incident uitzonderlijk is. „Er gebeurt al jaren weinig, we hadden altijd goed overleg met het COA [Centraal Opvangorgaan Asielzoekers]”, zegt Mariët Rommens, voorzitter van de bewonersvereniging. „Daarom voelen we ons nu overvallen.” In de keuken van haar boerderij beantwoordt Rommens de hele dag belletjes van bewoners. „Iedereen vindt het aantal opvangplekken wel genoeg zo”, zegt ze. „We hebben niets tegen asielzoekers, ze worden betrokken bij activiteiten en de voetbalvereniging. Maar het moet in balans blijven. Waarom zoeken ze geen plek in een gemeente waar géén groot azc staat?”  De grond die het COA heeft gekocht, is van een stierenmesthouder. De boer kreeg een aanbod van de provincie Flevoland om zijn stikstof-uitstoot ‘over te nemen’ en de provincie wees het COA erop dat zijn grond te koop stond. „Ik werd in mei door staatssecretaris Eric van den Burg gevraagd: zou dat geen mooie plek zijn voor een aanmeldcentrum?”, vertelt burgemeester Roger de Groot in het stadhuis van Emmeloord. „Ik zei: doe maar een voorstel. Dan kunnen we dat in de openbaarheid bespreken. Ik hou niet van achterkamertjes.”  Volgens De Groot variëren de reacties in zijn gemeente „van gelatenheid tot boosheid”. „En ik begrijp dat wel. Wij zijn in de gemeente Noordoostpolder níet tegen vluchtelingen – dat wil ik benadrukken – maar wij vangen al veel mensen op. Er zijn andere gemeenten die minder doen.” Voordat de gemeente definitief een standpunt inneemt, wil de burgemeester een informatieavond afwachten voor omwonenden. „Hun mening is het allerbelangrijkste.”  De inwoners zelf zien dat anders. Het formele voorstel van het Rijk voor de nieuwe opvangplek wordt in de dorpen beleefd als een bevel. „Er is ons niets gevraagd”, zegt Mariëtte Rommens. „Sterker: bij de bekendmaking van het plan wordt meteen gezegd dat de staatssecretaris de bevoegdheid heeft om dit door te drukken. Dat is toch geen overleg?”  Op de vraag of de staatssecretaris vindt dat hij instemming van de gemeenteraad nodig heeft om het aanmeldcentrum te vestigen, laat zijn woordvoerder weten: „Alle inzet is erop gericht in goed gesprek tot een overeenkomst te komen”. Rommens: „Het COA koopt zo’n lap grond niet om er aardappels te telen.” De gemeenteraadsfractie ‘Ons Noordoostpolder’ zit niet te wachten op 300 extra plekken, zegt fractievoorzitter Berthoo Lammers. Ook de fractie SGP/CU zei  woensdag in een statement: „Wij willen dat het Rijk afziet van de plannen en een alternatieve locatie zoekt.”||https://www.nrc.nl//nieuws/2022/07/07/nog-meer-asielopvang-wij-doen-hier-al-genoeg-zeggen-ze-in-bant-en-luttelgeest-a4135879
2022-07-07||Nadal meldt zich met buikspierblessure af voor halve finale Wimbledon||Tennisser Rafael Nadal heeft zich afgemeld voor zijn partij in de halve finale van Wimbledon. De 36-jarige Spanjaard kampt met een scheurtje in zijn buikspier en is onvoldoende fit om vrijdag in actie te komen. Dat maakte hij donderdagavond bekend tijdens een persconferentie. Als gevolg plaatst Nadals tegenstander Nick Kyrgios zich automatisch voor de eindstrijd van het grandslamtoernooi.  Nadal had in zijn kwartfinalewedstrijd tegen de Amerikaan Taylor Fritz al last van zijn blessure, maar speelde desondanks door. In vijf sets plaatste de 22-voudig grandslamwinnaar zich voor de halve finale. Na afloop zei hij gewend te zijn aan het spelen met pijn, maar te hebben getwijfeld of hij de wedstrijd uit kon spelen. Eerder dit jaar won Nadal nog de Australian Open en Roland Garros, waardoor hij in de race was om in één seizoen alle vier de grandslams op zijn naam te schrijven. Door de afmelding van Nadal mag de Australiër Kyrgios zich gaan opmaken voor zijn eerste grandslamfinale, die zondag zal worden gespeeld. Hij neemt het daarin op tegen de winnaar van de partij tussen de Serviër Novak Djokovic en de Brit Cameron Norrie.||https://www.nrc.nl//nieuws/2022/07/07/nadal-meldt-zich-met-buikspierblessure-af-voor-halve-finale-wimbledon-a4135878
2022-07-07||Engelen uit Europa: in smetteloos tropenuniform tussen de zieken en doden||Het was even wennen voor zijn omgeving, toen Alexander Willem Frederik Idenburg in 1909 gouverneur-generaal werd van Nederlands-Indië. Als ‘landvoogd’ was hij een soort koning, en dat betekende onder andere dat zijn ‘inheemse’ onderdanen hem de nodige eer moesten betonen door te knielen, hurken, zijn hand te kussen en bij vertrek achteruit de kamer te lopen. Daarom werd er wat vreemd gekeken toen Idenburg tijdens een audiëntie lokale Javanen liet weten dat ze gerust een stoel mochten pakken. 

●●●●●
 En toen Idenburg jaren later, in 1916, een bezoek bracht aan Solo, op Java,  waren de delen van de stad waar hij doorheen zou trekken zoals gebruikelijk grondig schoongemaakt en opgeknapt. Voorafgaand aan zijn bezoek daagde een lokaal blad hem uit van de route af te wijken en ook de krottenwijken van de stad te bekijken. En dat deed Idenburg, schrijft historicus Hans van der Jagt in Engelen uit Europa. ‘In zijn smetteloos witte uniform stond Idenburg tussen de dode lichamen, zieke mensen, uitwerpselen en afval. Hij sprak met de lokale bevolking en gaf besmette mensen een hand (ondanks het feit dat zijn lijfarts hem dat sterk afraadde).’ Fascinerende figuur, die Idenburg. En hoewel er de afgelopen jaren al fantastische boeken verschenen over Nederlands-Indië voegt Engelen uit Europa echt iets toe. In veel van die boeken, zoals Revolusi van David Van Reybrouck en De wraak van Diponegoro van Martin Bossenbroek, ligt de nadruk op de perioden waarin Nederland zijn gezag vestigde in Indië én verloor, met een bloedige dekolonisatieoorlog. De periode waarover Hans van der Jagt heel gedetailleerd schrijft blijft daarin relatief onderbelicht, terwijl die ook razend interessant is. Het zijn de jaren van de ‘ethische politiek’ (grofweg van 1900 tot aan de Tweede Wereldoorlog). Je kunt Idenburg gerust de personificatie noemen van die ethische politiek: het idee dat Nederland niet alleen voor zijn eigen gewin Indië koloniseerde, maar ook een (door God gegeven) taak had om de bevolking van Indië te verheffen. Er was niemand die zo zijn stempel drukte op die politiek als Idenburg, en als je leest wat hij allemaal deed dan verbaast het dat hij eigenlijk niet veel bekender is. Idenburg was gouverneur van Suriname, gouverneur-generaal van Indië, minister van Koloniën in drie perioden, senator, minister van Staat en lid van de Raad van State. Toen ARP-voorman Abraham Kuyper hem in 1918 tijdens een moeilijke formatie vroeg premier te worden, weigerde hij. Dat was na de eerste verkiezingen met algemeen kiesrecht, waarvan vooral de katholieken hadden geprofiteerd, en als protestant vond  Idenburg zichzelf niet geschikt. Idenburg deed een aantal dingen waardoor je hem nu aan de goede kant van de geschiedenis zou plaatsen. Als minister gaf hij Indonesiërs meer ruimte in het lokale bestuur. Hij was verantwoordelijk voor de eerste ‘dessascholen’. En daarbij zette hij ook in op meisjesonderwijs, want, schrijft Van der Jagt, ‘een ontwikkelde vrouw bracht ontwikkelde kinderen voort’, zo was de gedachte. Vanuit die gedachte kwam er ook een doktersopleiding voor inlandse vrouwen. Aletta Jacobs was aangenaam verrast toen ze bij Idenburg op bezoek kwam. Engelen uit Europa is een gedetailleerde beschrijving van een sleutelperiode in de koloniale geschiedenis van Nederland Vanuit hedendaags perspectief is die ethische politiek natuurlijk een merkwaardig fenomeen. De ene kant ervan klinkt sympathiek: we gaan andere volkeren ontwikkelen, door middel van bijvoorbeeld onderwijs. Maar de keerzijde is duister. Want om te kunnen verheffen, moesten eerst militaire middelen worden ingezet. ‘Zolang Nederland Indië niet onder controle had kon het immers geen welvaart en cultuur brengen’, schrijft Van der Jagt. Ook wat dit betreft is Idenburg de personificatie van de ethische politiek: hij begon zijn loopbaan als militair. Na een opleiding tot genie-officier klom hij op tot adjudant van de commandant van het Koninklijk Nederlandsch-Indisch Leger. Idenburg was minister van Koloniën toen Nederland in 1904 met een bloedige campagne een einde probeerde te maken aan de al jaren voortwoedende Atjeh-oorlog. In enkele maanden werden 3.000 Atjehse dorpelingen gedood, de helft vrouwen en kinderen. In de jaren van de ethische politiek was Nederland in Indië ‘feitelijk in permanente staat van oorlog’. Tussen 1900 en 1910 vielen er minstens 22.000 doden in Atjeh en nog eens 50.000 elders in Indië. ‘Idenburg was hiervoor politiek verantwoordelijk’, schrijft Van der Jagt. Engelen uit Europa is een gedetailleerde beschrijving van een sleutelperiode in de koloniale geschiedenis van Nederland. De periode waarin Nederland langzaam maar zeker zijn grip verliest op de overzeese gebiedsdelen in Azië. Idenburg gaf in feite een eerste aanzet tot dekolonisatie van zowel Indië als Suriname, door de koloniën meer zeggenschap te geven over hun eigen begroting. Door de Sarekat Islam – een soort vakbond met islamitische inslag die zich gaandeweg ontwikkelde tot politieke verenging – toe te staan legde hij ook mede de kiem voor het ontstaan van een onafhankelijkheidsbeweging. Wat dit boek ook zo verdienstelijk maakt is dat Van der Jagt voortdurend verbanden legt tussen de daden van Idenburg en internationale ontwikkelingen: de Russisch-Japanse oorlog van 1904-1905, de Chinese revolutie in 1911, de oproep van de Turkse sultan tot een jihad tegen westerse koloniale mogendheden in 1914. Er komt veel wereldgeschiedenis voorbij. Ondertussen vertelt de auteur weinig tot niets over het persoonlijke leven van Idenburg. Een bewuste keuze, maar een beetje jammer is het wel. Het had dit ruim 500 pagina’s dikke boek misschien nog wat afwisselender kunnen maken. Want die persoon Idenburg intrigeert. Fascinerend is bijvoorbeeld ook wat Van der Jagt vertelt over zijn relatie met koningin Wilhelmina. De vorstin had veel vertrouwen in Idenburg, blijkt uit documenten die Van der Jagt inzag in het Koninklijk Huisarchief. Gedurende decennia raadpleegde ze hem over van alles en nog wat en ook zij zag in 1918 de ideale premier in hem. Later zou ze hem vragen een collegereeks te verzorgen voor haar dochter Juliana, als voorbereiding op haar toekomstige taak als koningin. Onthullend is het inkijkje dat je krijgt in de gesprekken die Idenburg en Wilhelmina hebben gevoerd in de tijd dat Nederland hardhandig huishield in Atjeh. Wilhelmina wilde niks weten van een parlementair onderzoek, waar kranten toe opriepen. Ze was helemaal helemaal voor de harde lijn en kritiek daarop weet ze aan ‘de kwade geest der dagbladen’. Haar kleindochter zou later zeggen: de leugen regeert.||https://www.nrc.nl//nieuws/2022/07/07/in-smetteloos-tropenuniform-tussen-zieken-en-doden-a4135809
2022-07-07||In de oorlogsnacht houdt het geweld niet op||Ruim honderd jaar geleden overzag dichter en soldaat Guillaume Apollinaire (1880-1918) de zoveelste oorlogsnacht en noteerde: ‘Deze nacht is zo mooi met zijn koerende kogels / Een rivier van granaten stroomt boven ons hoofd / Soms licht de nacht even op door een flits’. Het is niet alleen het geweld dat de hemel tekent, maar vooral ook de stilte, een onrustige en beladen stilte waarin dat geweld na-echoot, die Apollinaire zo goed weet te vangen in dit korte vers ‘Overpeinzing’, waarmee de bloemlezing van zijn oorlogsgedichten De nacht is zo mooi met zijn koerende kogels besluit. Dit is hoe het geweest moet zijn (en is) aan het front, dacht ik toen ik het las. Herlas, eigenlijk, want het gedicht verscheen vijf jaar geleden al in een andere bloemlezing, Het raam gaat open als een sinaasappel. Destijds kwam het minder hard binnen, niet alleen omdat toen het idee van oorlog op het Europese continent dwaas en uitgesloten leek, maar ook omdat in die bloemlezing Apollinaires ‘moderne gedichten’ centraal stonden, waaronder het beroemde beeldgedicht ‘Het regent’, terwijl bezorger en vertaler Kiki Coumans ditmaal inzoomt op zijn oorlogspoëzie. Vanuit zijn ‘schuilplaats van krijt’, zoals hij zijn loopgraaf in ‘Overpeinzing’ betitelt, documenteert Apollinaire de oorlog: ‘Mijn verlangen is de streek die voor me ligt / Achter de moffenlinies / Mijn verlangen ligt ook achter me / Voorbij de legerzone’. Zowel de toekomst voor hem als het verleden achter hem is onbereikbaar. Hij zit vast in het heden, ook een nachtmerrieachtige loopgraaf: Donkere, violette vijandige nacht bij vlagen glinsterend als goud Nacht van louter mannen Nacht van 24 september Morgen de bestorming Heftige nacht o nacht wiens ijselijke diepe schreeuw met de minuut  intenser werd Nacht die gilde als een barende vrouw Nacht van louter mannen Vanaf het allereerste begin begon de dichter de Eerste Wereldoorlog te rapporteren, zoals in het vroege gedicht ‘De kleine auto’: ‘We namen afscheid van een heel tijdperk / Woeste reuzen verrezen boven Europa’. Deze oorlog is de start van een tijd waarin niets meer hetzelfde zal zijn. Volkeren stromen toe ‘om elkaar door en door te leren kennen’, schrijft Apollinaire ironisch. Hij draagt ze allemaal met zich mee: ‘Ik ging en droeg al die vechtende legers met me mee / Ik voelde ze in me oprijzen en door het weidse landschap slingeren’. In plaats van zich afzijdig te houden meldt Apollinaire zich niet lang na het uitbreken van de oorlog aan om mee te vechten. Hij maakt in korte tijd flink carrière, maar dat zit zijn poëzie niet in de weg. Integendeel: oorlog en kunst raken nog meer verknoopt, zoals duidelijk wordt uit het motto van De nacht is zo mooi met zijn koerende kogels: ‘Ik hield zoveel van de kunsten dat ik artillerist ben geworden’. In de oorlogsterm wordt de kunst (‘art’) zichtbaar, zoals Coumans in haar inleiding verduidelijkt. Ik moest ook denken aan die andere oorlogsterm uit de moderne kunst van toen: avant-garde. In het licht van deze bloemlezing wordt die term voor vernieuwende kunstenaars nog veelzeggender. Apollinaire zet in een aantal gedichten zijn typografische experiment om woorden méér dan woord te laten zijn voort. Aan het einde van ‘De kleine auto’ vormen zwierende zinnen en woorden een vehikel, ‘de auto die ons een Nieuw tijdperk binnenreed’. In ‘2e artillerist voerman’ is de dichter niet alleen omringd door zijn kameraden, maar ook door een mitrailleur, de Eiffeltoren en een kogel. Deze regels vormen de kogel: ‘Ik hoor een vogel fluiten / De mooie roofvogel’ – in Coumans’ aantekeningen lees je vervolgens dat het Franse woord voor roofvogel (‘rapace’) ook soldatentaal was voor een granaat. Oorlog eist zijn tol en dat geldt evengoed voor Apollinaires poëtische experiment Apollinaire streed niet alleen voor militaire winst, maar ook voor een poëtische, zoals het gedicht ‘De Overwinning’ duidelijk maakt: ‘De Overwinning zal bovenal zijn / Goed in de verte kijken / Om alles / Van dichtbij te zien / En dat alles een nieuwe naam krijgt’. Dat is precies wat avant-gardisten zoals hijzelf, afscheid nemend van het eerdere tijdperk, nastreefden! Granaten zijn roofvogels, de flits die de nacht oplicht is ‘als een bloem die zich opent en dan weer verdwijnt’ en de regen die valt, valt ook echt op de pagina – niet alleen in ‘Het regent’, maar ook in ‘Watten in de oren’. Creatieve destructie, dus. De keerzijde van deze betekeniswinst is echter het onvermijdelijke verlies waarmee het gepaard gaat. Oorlog eist zijn tol en dat geldt evengoed voor Apollinaires poëtische experiment, zoals de wrange slotregels van ‘Altijd’ duidelijk maken: ‘Verliezen / Echt verliezen / Om een vondst mogelijk te maken / Het leven verliezen / Om de Overwinning te vinden’. Deze ambiguïteit mondt uit in vervreemding en eenzaamheid. Tezamen vormen ze de kern van de poëzie in De nacht is zo mooi met zijn koerende kogels. In het urgente en prachtige ‘Wonder van de oorlog’ weet Apollinaire vervreemding en eenzaamheid het best en meest ironisch uit te drukken, door de waanzin van de oorlog te versnellen: ‘Wat mooi toch al die lichtflitsen / Maar het zou veel mooier zijn als het er nog meer waren / Als het er miljoenen waren met net zo’n volledige en relatieve betekenis als letters in een boek / Toch is het even mooi als het leven zelf dat uit de stervenden wegglijdt’. In de oorlogsnacht houdt het geweld niet op, je zou ook haast niet willen dat het ophoudt. Je maakt wat mee: de dichter heeft het zelfs over een feestmaal. Er hangt de geur van geroosterd mensenvlees ‘die bij God niet onaangenaam is’. Het is een krankzinnige situatie, maar er is geen ontkomen aan, behalve door te sterven. Mooi is het natuurlijk niet, maar door het mooi te noemen maakt Apollinaire deze ervaring nog choquerender. Aan de toekomst laat de dichter het verhaal van Guillaume Apollinaire na, die ‘in de oorlog overal was en overal wist te zijn’, niet alleen aan het front, maar tijdens verlofperiodes ook in ‘de gelukkige steden achter de frontlinies’. Maar dat is voor de toekomst, want vooralsnog blijft het stil: ‘En het zou ongetwijfeld nog veel mooier zijn / Als ik ervan uit kon gaan dat al die dingen waarin ik aanwezig ben / Ook in mij konden zijn / Maar zover is het nog niet / Want al ben ik op dit moment overal toch ben ik hier alleen in mezelf’.  

●●●●●
||https://www.nrc.nl//nieuws/2022/07/07/in-de-oorlogsnacht-houdt-het-geweld-niet-op-a4135824
2022-07-07||De trein is het ideale vervoermiddel om in gesprek te raken||De trein mag dan in Amerika, meer misschien dan elders, door de auto verdrongen zijn als populair vervoermiddel, het blijft een boeiende en vooral ontspannen manier om het land te bereizen, die de laatste tijd weer in populariteit groeit. De trein is het ideale vervoermiddel om met mensen in gesprek te raken. In de  auto zit je in je bubbel, in het vliegtuig is het hooguit ‘Hi.’ En als het meevalt: ‘Wat lees je daar?’ 

●●●●●
 Er zijn talloze boeken geschreven over autoreizen dwars door dat immense land, met Kerouacs On the road natuurlijk als een inspirerend hoogtepunt. Maar correspondent Emile Kossen (Elsevier, Telegraaf) heeft voor die andere benadering gekozen. Hij bereisde Amerika per trein, van oostkust naar westkust, van Brunswick, Maine naar Emeryville, Californië en, interessant genoeg, niet in een zo recht mogelijke lijn maar met omwegen naar het Diepe Zuiden, van Chicago naar Las Vegas en van de Twin Cities naar Oregon en Los Angeles. Beschrijvingen van de reis wisselt hij af met gesprekken met medereizigers en passanten in de aanlegplaatsen, en dat zijn merendeels de smakelijkste delen van het boek. Er zijn zelden beschreven locaties, zoals dat andere Las Vegas, in New Mexico, ‘ooit een van de wildste plekken van het Wilde Westen’. Kossen luistert goed en heeft een instinct voor verrassende ontmoetingen, zoals in Ferguson, een voorstad van St. Louis, waar hij een gesprek voert met de zwarte agente Shanette Hall; Ferguson is de plek waar in 2014 een zwarte man werd neergeschoten door een blanke politieagent. In de gesprekken met medereizigers komt dikwijls het al dan niet bestaan van de American Dream voorbij. En vooral zijn beschrijving van een verblijf bij de Amish-gemeenschap in Ohio is informatief en met de nodige nieuwsgierigheid  opgeschreven. Het is een prettig boek, vooral dankzij Kossens losse, hier en daar licht-ironische schrijfstijl. De historische passages zijn informatief ondanks het feit dat hij niet al te veel nieuwe feiten naar boven haalt, maar dat mag in een reisverhaal misschien ook niet verwacht worden. In een beschouwing over de Great  Migration, de grote trek naar het noorden in het midden van de vorige eeuw, had hij misschien iets meer het belang van de falende katoenopbrengst  en de opkomst van het gemechaniseerde oogsten kunnen vermelden.  Ook scheert hij wat snel over de geschiedenis van het Amerikaanse treinvervoer heen, laat hij wat betreft de teloorgang de rol van de autolobby wat onderbelicht. En Mississippi mag dan statistisch gezien een flyover state zijn, Amerikanen gebruiken die term toch doorgaans voor de lap land waar je overheen moet als je van de westkust naar de oostkust wil, of omgekeerd.  Maar dat is nitpicking over een boek dat best enthousiasmeert voor een soortgelijke treinreis.||https://www.nrc.nl//nieuws/2022/07/07/in-de-trein-kun-je-goed-praten-met-amerikanen-a4135811
2022-07-07||De schrijver als een god die de dood terugdraait||Op zaterdag 25 november 1944 werd in Zuid-Londen een warenhuis getroffen door een Duitse V2-raket. De ravage was enorm en 168 mensen kwamen om het leven, onder wie 33 kinderen. Op weg naar zijn werk kwam  Francis Spufford (1964)  dagelijks langs de plaquette die deze ramp herdacht. De omgekomen kinderen inspireerden hem tot het schrijven van de roman Eeuwig licht. Meteen al op de eerste pagina’s beschrijft hij uitgebreid de val van de raket en de gruwelijke ontploffing die volgt, beeldje voor beeldje, als in een vertraagde film. Maar dan volgt direct de omslag: in het vervolg van de roman gunt Spufford vijf van de gedode kinderen alsnog een volledig leven. ‘Alle versies van hun toekomst zijn hun ontnomen’, schrijft hij, ‘hoe kan dat verlies worden gemeten?’ Alleen maar door je ‘een alternatieve filmspoel van de tijd’ voor te stellen, een versie waarin de raket bijvoorbeeld vierhonderd meter verder was terechtgekomen ‘en louter duiven had gedood’. En daar zijn ze dan, dankzij Spufford, de overlevers die nooit zullen weten waaraan ze zijn ontsnapt: drie jongens, Alec, Vern en Ben, en twee meisjes, de zusjes Jo en Val. Met tussenstappen van vijftien jaar beschrijft Spufford de levens die ze alsnog hebben geleid, tot 2009 aan toe. (Voor de goede orde: hij  heeft zijn hoofdrolspelers verzonnen, ze horen niet bij de werkelijke slachtoffers.) Het meest opvallende aan Eeuwig licht is dat dit uitgangspunt tot een goed boek heeft geleid. Vijf personages, vijf levens, dat vraagt al heel wat van je aandacht als lezer, en hoe kun je al die levens leren kennen als ze dan ook nog eens maar één keer in de vijftien jaar even oplichten? Spufford speelt het klaar. Niet door zijn personages de wereldgeschiedenis te laten veranderen; daarvoor heeft hij ze niet aan de bominslag laten ontkomen. Hij schenkt ze gewone levens, met grote en met kleine drama’s, die subtiel duidelijk maken dat geen enkel leven  gewoon is; als Eeuwig licht een feelgood-boek is, dan feelgood voor mensen die zich verzoend hebben met het menselijk tekort. De echte kracht van de roman is Spuffords stijl, de manier waarop hij die levens beschrijft, en  ook het decor, dat voornamelijk uit Zuid-Londense straten bestaat. Hij doet dat uiterst zorgvuldig, hij neemt de tijd voor zijn personages, alsof hij weet: ik zie ze pas weer over vijftien jaar, ik moet ze nu alle aandacht geven die ze verdienen. Ben, de busconducteur die aan angstaanvallen lijdt, de veelbelovende zangeres Jo die zich  moet verzoenen met een bestaan als muzieklerares, Vern die als projectontwikkelaar een paar keer failliet gaat, Val die in ultrarechtse kringen belandt, Alec die een goede baan als zetter heeft maar op straat komt te staan als de computers hun intrede doen – ondanks de hiaten van vijftien jaar zijn het uitgewerkte personages geworden, wier levens ook nog eens een beeld schetsen van de Engelse maatschappij. Dat laatste doet Spufford niet al te geforceerd, zetstukken worden zijn personages nooit. Spufford schenkt verzonnen mensen een verzonnen leven – dat is wat schrijvers nu eenmaal doen. Toch wordt er tegelijkertijd wel degelijk iets over het échte leven gezegd. Rampspoed, grote gebaren, verrassende ontwikkelingen – de auteur gaat ze niet uit de weg maar brengt ze onder in de levens die hij beschrijft. Alle momenten, hoe spectaculair ook, worden onderdeel van een stroom die ondanks alles gestaag verder stroomt, zelfs als er bootjes omslaan. Die benadering, en de toon die daaruit volgt, geeft de roman iets elegisch, bijna iets religieus – niet voor niets is Spufford de god die de dood van zijn personages ongedaan maakt. Onder het lezen van Eeuwig licht rijst gaandeweg wel de vraag of die god nog iets gaat doen met het gegeven dat hij vijf omgekomen kinderen een leven heeft gegund dat ze niet hebben geleid. Deze roman zet je aan het denken over hoe dat nu ook weer werkt met fictie en personages. Spufford schenkt verzonnen mensen een verzonnen leven – dat is wat schrijvers nu eenmaal doen. Maar dat deze vijf personages ook binnen het kader van de roman nooit hebben bestaan is toch iets anders; dat zorgt voor een verdubbeling van fictie. Daarmee wordt het elegische, melancholische gehalte van het boek alleen maar groter, en wordt er tegelijkertijd wel degelijk iets over het échte leven gezegd. Tegen het einde van het boek verwacht je een extra laag waarin die levens die wel en niet zijn geleefd samenkomen, een magisch-realistische laag desnoods, een grote finale waarin de illusie die de auteur heeft geschapen weer wordt opgeheven of bekrachtigd. Maar Spufford kiest als sluitstuk iets anders: hij vat het samen in één zinnetje, dat zo subtiel is dat je er bijna overheen leest.  

●●●●●
||https://www.nrc.nl//nieuws/2022/07/07/de-schrijver-als-een-god-die-de-dood-terugdraait-a4135813
2022-07-07||Hoog tijd voor zelfbeheersing, leert Fukuyama ons over het liberalisme||Is het liberalisme op sterven na dood? De geloofsartikelen waarop de liberale democratie steunt – bescherming van de vrijheid van het individu, noodzaak van democratische controle van de macht, geloof in de gelijkwaardigheid van alle mensen – worden openlijk gehoond en geminacht.  In 2019 verklaarde Vladimir Poetin in de Financial Times het liberalisme tot een ‘achterhaalde’ leer, aangezien het zou botsen met de belangen van een overweldigende meerderheid van ‘het volk’, dat immers niets moest hebben van immigratie, open grenzen en de multiculturele samenleving. Redevoering na redevoering noemt de Hongaarse premier Viktor Orbán het liberalisme een jammerlijke dwaalleer; hijzelf bepleit de zogenaamde ‘illiberal democracy’, waarin de onvervreemdbare eigenheid van cultuur en christendom dominant moeten zijn.  Maar de doodsaanzeggingen komen niet alleen van neo-nationalistische zijde. Overal in West-Europa en de Verenigde Staten heerst onvrede over het liberalisme in praktijk, zowel op de rechter- als de linkerflank. Of het nu gaat over de trage aanpak van de klimaatcrisis of van de toenemende ongelijkheid, over de steeds dieper wordende kloof tussen de bestuurlijke elite en de gewone man, of over gevraagde, of juist ‘doorgeschoten’ diversiteit in de samenleving, steeds wordt er met een beschuldigende vinger naar de zelfgenoegzame, wereldvreemde, elitaire liberale middenpartijen gewezen, die tekort schieten in ideeën en daadkracht. ‘Liberaal’ kan van oudsher veel dingen betekenen; tegenwoordig is het vooral een scheldwoord. Als tegenwicht is er de laatste jaren een flinke stroom boeken op gang gekomen, waarin het hedendaagse liberalisme bekritiseerd wordt, maar nadrukkelijk niet op de vuilnishoop van de geschiedenis wordt gegooid. Ik doe een greep: How to be a Liberal (2020) van de Britse journalist Ian Dunt, A Thousand Small Sanities (2019) van de Amerikaanse essayist Adam Gopnik en Furcht und Freiheit (2019) van de Duitse politicoloog Jan-Werner Müller. Al die boeken beogen een wake-upcall: er is veel aan te merken op het liberalisme, zowel als historische politieke stroming als wanneer het de huidige praktijk betreft, maar pas op, we moeten voorkomen dat we het kind met het badwater weggooien. Noodzakelijke kritiek op het liberalisme moet volgens deze auteurs niet verward worden met een radicale afwijzing van het liberalisme. Besef wat er op het spel staat. Kijk naar wat er in Rusland, Hongarije, China, Turkije en de Verenigde Staten gebeurt. Met Het liberalisme en zijn schaduwzijden voegt de Amerikaanse politicoloog Francis Fukuyama zich bij dit koor. Het klassieke liberalisme waarvoor Fukuyama het opneemt, is ‘de doctrine die voor het eerst werd ontwikkeld in de tweede helft van de zeventiende eeuw, waarin werd gepleit voor de beperking van regeringsmacht door middel van wetten en uiteindelijk ook grondwetten, en waarbij instituties in het leven werden geroepen waarmee de rechten van de burgers werden beschermd voor wie die wetgeving gold.’  De vrijheid van het individu om zijn of haar eigen leven naar eigen inzichten vorm te geven, zelf te beslissen wat voor hem of haar het goede leven is, zorgt per definitie voor debat en politieke strijd zonder einde. Dat liberalisme beschouwt Fukuyama dan ook als een middel om diversiteit te reguleren, anders gezegd ‘het vreedzaam organiseren van diversiteit in pluralistische samenlevingen’. De staat bepaalt niet voor haar burgers wat voor hen zin- en betekenisvol is, dat mag je helemaal zelf uitmaken. Als je je leven wilt wijden aan het opvangen van vluchtelingen of het verzamelen van postzegels, dan is dat jouw zaak.  Het liberalisme is emancipatoir, waarborgt de rechten van het individu, gelooft in vooruitgang. Maar het ontbreekt aan vergezichten voor de samenleving als geheel. Zoek dat zelf maar uit. Zoals de Britse journalist Edmund Fawcett laat zien in zijn excellente geschiedenis Liberalisme, het verhaal van een idee (2015) wurmde het liberalisme zich in de negentiende eeuw omhoog tussen de twee grote ideologieën van die tijd – conservatisme en socialisme, die ieder op hun manier het collectief huldigden – en richtte zich op de vrijheid en verantwoordelijkheid van het individu. Het liberalisme wil traditioneel eerder een democratische spelverdeler zijn dan een ideologie met een receptuur voor een ideale samenleving. Dat is van oudsher zowel een kracht als een zwakte. Het liberalisme is emancipatoir, waarborgt de rechten van het individu, gelooft in vooruitgang. Maar het ontbreekt aan vergezichten voor de samenleving als geheel. Zoek dat zelf maar uit.  Mark Rutte beschreef in zijn H.J.Schoo-lezing uit 2013 het hebben van een visie als ‘de olifant die het uitzicht belemmert’. In die zin is hij een voorbeeldige liberaal. In zijn nieuwe boek treedt Fukuyama de huidige kritiek op het liberalisme met open vizier tegemoet. Zijn eigen naam en faam is voor altijd verbonden met ‘het einde van de geschiedenis’, de these die hij verkondigde in het essay uit 1989 – en die hij later uitwerkte in een boek – waarin hij stelde dat de liberale democratie het politieke model was dat alle andere had verslagen. Het heeft Fukuyama wereldberoemd gemaakt, maar het is tot op de dag van vandaag ook een molensteen om zijn nek. Alles wat hij sindsdien geschreven heeft wordt in het licht gezien van zijn optimisme van weleer. Dat hij ook toen al besefte dat het ‘einde van de geschiedenis’ bepaald niet de hemel op aarde zou zijn, en dat hij bovendien niet schroomt zijn eigen overtuigingen steeds kritisch tegen het licht te houden, haalde weinig uit. Toen eind juni bekend werd dat Fuku-yama op de sanctielijst van het Poetin-regime was geplaatst, twitterde de Britse correspondent van de Financial Times: ‘Russia has just sanctioned Francis Fuku-yama. The end of history is over!’ Dat is een karikatuur: het was juist Fukuyama die voorzag dat de omgang met de geschiedenis in landen zoals Rusland voortaan bij uitstek postmodern zou zijn, nationalisme als cynische dekmantel voor corruptie en politiek in maffia-stijl; net zoals de preken van Orbán en zijn westerse geestverwanten over een samenleving van christelijke waarden en gemeenschap een rookgordijn zijn om zelfverrijking en vriendjespolitiek aan het zicht te onttrekken.  In Het liberalisme en zijn schaduwzijden stelt Fukuyama dat de liberale orde in de Verenigde Staten en Europa zijn eigen ondergang bewerkstelligt doordat de kernbeginselen tot in het extreme zijn doorgevoerd. Met die beginselen zelf is weinig mis, vindt hij, maar wel als ze geen beperking meer kennen. ‘Vaak begint een leer of een ideologie met een kerninzicht dat waar is, of zelfs onthullend, maar gaat het mis zodra dat inzicht tot in het extreme wordt doorgevoerd – zodra de leer leerstellig is, om het zo maar te zeggen.’ Het neoliberalisme is zo’n ontsporing. ‘Een van de kernideeën van het liberalisme is de waardering en bescherming van individuele autonomie. Maar die basiswaarde kan ook te ver worden doorgevoerd. Ter rechterzijde betekende autonomie in de eerste plaats het recht om vrijelijk te kopen en te verkopen, zonder tussenkomst van de staat. Waar dat concept tot het uiterste werd doorgevoerd, ontaardde het economische liberalisme aan het eind van de twintigste eeuw in het ‘‘neoliberalisme”, wat leidde tot groteske ongelijkheden.’  Ook door het individualisme tot in het uiterste te bevorderen, zegt Fukuyama, heeft het liberalisme zich in zijn eigen voet geschoten. Het recht om jezelf te zijn, aldus Fukuyama, betekende ‘persoonlijke autonomie wat betreft keuzevrijheid en waardering van levensstijlen en verzet tegen sociale normen die werden opgelegd door de omringende samenleving.’ Allemaal noodzakelijk, vindt ook hij, maar het heeft ook geleid tot zogenaamde identiteitspolitiek, waardoor een andere liberale waarde, tolerantie, in het gedrang komt. Wie het ‘autonome ik’ heilig verklaart, ziet andere overtuigingen al snel als bedreigend en onverdraaglijk. Ook door de eis van transparantie te ver door te voeren, komt het idee van de privésfeer, waarover de maatschappij niets te zeggen heeft, steeds meer onder druk te staan.  Er is in beginsel niets mis met geloof in de vrije markt, denkt Fukuyama, maar het liberalisme is mateloos geworden, overtuigd van zijn eigen voortreffelijkheid — daar zit het grootste probleem Waar iemand als Jan-Werner Müller het liberalisme wil herijken door het juist radicaal op te komen voor de ‘verliezers’ in de liberale democratieën, gemarginaliseerde groepen en slachtoffers van de groeiende ongelijkheid, daar pleit de liberale conservatief Fukuyama juist voor zelfbeheersing en gelijkmatigheid.  Het liberalisme is mateloos geworden, overtuigd van zijn eigen voortreffelijkheid, daar zit volgens hem het grootste probleem. Er in beginsel niets mis met geloof in de vrije markt, zegt hij, een ontzagwekkend aantal mensen op de wereld is daardoor welvarender geworden, maar denken dat een terugtredende overheid de grootste zegen is, ziet hij als een jammerlijke misvatting. Het is aan een sterke overheid om te zorgen dat mensen niet buiten de boot vallen. Ook prijst hij de Franse filosoof Michel Foucault (‘briljante boeken’) omdat hij laat zien dat ook ogenschijnlijk neutrale instituties instrumenten van macht en disciplinering kunnen zijn. Maar hij ziet Foucault ook als de aanjager van een radicale kritiek die in iedere taaluiting een middel tot machtsuitoefening ziet, zodat een uitwisseling van argumenten in de publieke arena moeizaam of zelfs onmogelijk wordt. Fukuyama: „Volgens de logica van Foucault zijn de woorden zelf uitdrukkingen van macht, en die macht, zo wordt beweerd, kan mensen een lichamelijk onveilig gevoel geven.”  Dat ‘links’ het liberalisme verwijt zijn belofte van gelijkwaardigheid niet na te komen wanneer het gaat om gemarginaliseerde groepen is volgens Fukuyama terecht. Door de nadruk te leggen op het individu en eigen verantwoordelijkheid, ontgaat het de liberaal, die almaar bezig is mensen ‘in hun eigen kracht te zetten’, dat daadkracht van bovenaf vereist is om die groepen werkelijk ‘a seat at the table’ te geven. Ook hier is Mark Rutte exemplarisch. In 2015 zei hij over discriminatie op de arbeidsmarkt: ‘Ik heb daar over nagedacht en ben tot de conclusie gekomen dat ik dit niet kan oplossen.’ Want: ‘de paradox is dat de oplossing bij Mohammed ligt. (…) Je moet je invechten.’ Fukuyama verwerpt zulke onmachtige niksigheid, maar waarschuwt meteen voor het andere uiterste: wanneer de groepsidentiteit zelf tot uniek wordt verklaard, en dus belangrijker wordt dan het individu, leidt dat tot een uitholling van het liberale idee van een gedeelde menselijkheid. De grootste verdienste van dit boek is dat Fukuyama de huidige weerzin tegen het liberalisme helder beschrijft en zich werkelijk in die kritiek verdiept. In die zin is dit essay verplichte kost voor iedereen die de vaak verwarde discussie helder wil krijgen. Maar het essay lijkt toch vooral bedoeld als aansporing voor liberalen die de boel ernstig hebben laten versloffen. Zijn gehamer op matiging zal weinig verbeten critici van de liberale orde overtuigen.    Ja, de overheid moet weer een rol spelen in de samenleving om de zwakkeren te beschermen, er moet weer vertrouwen in feitelijkheid en wetenschap komen, vrijheid van meningsuiting is te belangrijk om aan de grote tech-bedrijven toe te vertrouwen, de behoefte aan transparantie moet niet het einde betekenen van ons recht op een privéleven.  Het zijn redelijke voorstellen voor redelijke mensen. Maar hoe je de groeiende groep onredelijken tegemoet moet treden in hun nietsontziende vijandigheid jegens de kernwaarden van het liberalisme zelf, die zich in het politieke landschap vooral op de rechterflank bevinden, daar geeft Fukuyama geen antwoord op. 

●●●●●
||https://www.nrc.nl//nieuws/2022/07/07/hoog-tijd-voor-zelfbeheersing-2-a4135823
2022-07-07||Column | Waddenthrillers van een hoog niveau||In het Texelse Oosterend tuur ik naar Vlieland en de zandplaten op het wad. Mijn zwager moet hier ergens  zeilen. Hij houdt van droogvallen, wat een sensatie is, zeker als hij bij het opstaan ineens oog in oog staat met een brutale zeehond en hij de oesters van zijn boot kan plukken.  Op het strand lees ik voor het eerst in tijden een thriller: De Hollander van Mathijs Deen. Net als in zijn novelle Het lichtschip en zijn meeslepende De Wadden. Een geschiedenis, sleurt hij je in dat boek meteen de zee op, zo dreigend is wat hij al op de eerste bladzijden neerzet.  Het is bijzonder om te zien hoe goed Deen het métier van het thrillerschrijven beheerst. Hij lijkt daarin op Georges Simenon, die als geen ander van misdaad literatuur kon maken. Deens Maigret is een rechercheur van de Duitse Bundespolizei, Liewe Cupido, zoon van een Texelse visser en een Duitse moeder. Net als Maigret is hij een zwijgzame man, die alle losse eindjes van een gepleegde moord op zijn dooie gemak aan elkaar knoopt.  Texel komt in De Hollander  alleen voorbij in Cupido’s jeugdherinneringen, die aan het einde van het boek een beslissende rol spelen. Dan blijkt ook hoe belangrijk het in een thriller is om goede bijrollen te hebben, zoals marechaussee Geeske Dobbenga, die tijdens een patrouillevaart het lijk van een Duitse wadloper heeft ontdekt.  Het leuke aan Deen is nu dat hij dat lijk op een betwist gebied bij het waddeneiland Borkum legt. Zo kan hij op een vermakelijke manier de naijver tussen de Duitse en Nederlandse justitie  neerzetten en blijkt er zelfs een oud grensgeschil te bestaan, dat op een gegeven moment op een mini-zeeoorlog dreigt uit te lopen. Een belangrijke rol is hier weggelegd voor de Nederlandse marechaussee-commandant Henk van de Wal, die schittert in zijn hoekigheid en tot falen gedoemd fanatisme. In geen tijden heb ik het verschil tussen Nederlanders en Duitsers zo scherp en geestig neergezet gezien als in De Hollander.  Het drama is , zoals in veel thrillers, simpel. Want alles draait in De Hollander om de vraag wie de wadloper heeft vermoord. De plot komt echter als een grote verrassing en heeft alles van een Shakespeareaans koningsdrama vol subtiele wraak. Toen ik het boek nogmaals begon te lezen, ontdekte ik de vele verhulde aanwijzingen die Deen vanaf de eerste bladzijden in zijn verhaal verwerkt had en die mijn bewondering voor zijn aanpak alleen maar deed toenemen.  Thuis haal ik een andere ‘waddenroman’ uit de kast: The Riddle of the Sands  (1903) van Erskine Childers, dat zich afspeelt op de Oost-Friese wadden, tegen de achtergrond van een dreigende Duitse invasie van Engeland.  Childers’ Cupido is Carruthers, een lage ambtenaar van het Britse ministerie van Buitenlandse Zaken, die met een vriend een zeiltocht maakt op het jachtje Dulcibella. Samen varen ze op het wad een ingenieus Duits complot binnen, dat laat zien dat de Engelsen aan het begin van de twintigste eeuw nauwelijks voorbereid waren op een grote oorlog met supermacht Duitsland. Nu in Europa een nieuwe oorlog woedt, die zich uiteindelijk ook naar de zee zal uitbreiden, is het extra interessant om te lezen. Mathijs Deen kan er voor zijn volgende boek misschien een idee uit halen.||https://www.nrc.nl//nieuws/2022/07/07/waddenthrillers-van-een-hoog-niveau-a4135848
2022-07-07||Eva Menasse: ‘Ik beschrijf mensen ook in hun zondigheid’||Negentien jaar oud was Eva Menasse toen in 1989 het IJzeren Gordijn openscheurde en Oost-Duitse vluchtelingen via de Oostenrijks-Hongaarse grens massaal naar het vrije Westen trokken. Meer dan dertig jaar later verwerkte ze die historische gebeurtenis in Dunkelblum, haar onlangs als Dunkelblum zwijgt  in vertaling verschenen roman over het verzwegen oorlogsverleden van een fictief provinciestadje aan de grens met Hongarije. „In 1989 kwam alles in beweging”, zegt ze, nog altijd opgewonden over die gebeurtenis,  in de tuin van haar Amsterdamse uitgever. „Het was niet alleen een keerpunt in de geschiedenis, maar ook in mijn eigen leven. Ik was opgegroeid met de dreiging van de atoombom en de Koude Oorlog, en die was ineens voorbij. Wat in beton gegoten zat, verdween. Zo komen in Dunkelblum jongeren uit de grote stad de Joodse begraafplaats opknappen. Net als de vluchtelingen brengen zij met hun komst alles in beweging.” Eva Menasse (Wenen, 1970) studeerde geschiedenis en Duits. Als journalist bij de Frankfurter Allgemeine Zeitung deed ze in 2000 verslag van het proces tegen de Britse holocaustontkenner David Irving. In 2005 debuteerde ze met de roman Vienna, die over haar Joodse familie gaat – haar vader was de beroemde voetballer Hans Menasse. In 2013 verscheen haar roman Quasikristalle. Voor haar verhalenbundel Tiere für Fortgeschrittene (2017) kreeg ze de Österreichischer Buchpreis. Dunkelblum  werd in 2021 bekroond met de Bruno-Kreisky-Preis für das politische Buch. Eva Menasse woont in Berlijn. Aan het einde van de Tweede Wereldoorlog zijn in Dunkelblum tweehonderd Joodse dwangarbeiders door de nazi’s vermoord en in een massagraf gedumpt. Sindsdien wordt over die misdaad gezwegen, al overschreeuwen de Hitlerjongens van weleer elkaar in de kroeg nog altijd over hun gloriedagen in het Derde Rijk.  Alles verandert wanneer op een dag een vreemdeling in het stadje opduikt, die op zoek gaat naar dat massagraf om de slachtoffers te kunnen herbegraven. Vanaf dat moment begint de ontrafeling van wat zich tussen 1938, toen Oostenrijk door Duitsland werd gannexeerd, en 1945 in het stadje heeft afgespeeld. Menasse vertelt het vanuit een wisselend perspectief. Bijvoorbeeld aan de hand van de bejaarde dorpsdokter, die in 1938 de plaats innam van zijn verdreven Joodse voorganger, of van de Joodse kruidenier die eveneens verjaagd werd, maar na de oorlog teruggekeerde. En dan is er nog de gravin , die een verhouding had met een lokale nazi, die tijdens een feestje op haar kasteel die dwangarbeiders liet doodschieten. Vergeet ook de voormalige gouwleider niet, die nog altijd dweept met Hitlers ‘mooie blauwe ogen’ en ‘zachte kunstenaarshanden’.  Uw roman begint als een speelfilm, met een camera die vanuit de lucht inzoomt op het dorp… „ …en dan een venster binnengaat. Een Duitse criticus vergeleek het met de film Rear Window van Alfred Hitchcock.” Dunkelblum is een fictief stadje. Maar u baseert zich op de wrede werkelijkheid, die zich in 1945 in de Oostenrijkse deelstaat Burgenland voltrok. Wat was daarbij uw uitgangspunt?  „De moord op tweehonderd Joodse dwangarbeiders in het stadje Rechnitz in maart 1945. Sinds begin jaren negentig weten we min of meer alles over dat drama. Elfriede Jelinek heeft er een toneelstuk over geschreven, er is een documentaire over gemaakt en er bestaat zelfs een, behoorlijk slechte, Israëlische speelfilm. Toch wist ik niet wat er  precies gebeurd was. Je denkt algauw zo van nazi-tijd, een bloedbad, ja logisch. Ik wilde dat aanvankelijk ook niet tot het thema van mijn boek maken. Pas toen ik er omheen begon te lezen, vond ik iets dat me niet meer losliet.” En dat was? „Dat er nog 120 andere bloedbaden in die grensstreek met Hongarije hebben plaatsgevonden. Het fascineerde me zo dat ik niet meer kon ophouden me erin te verdiepen. Op een gegeven moment had ik, net als bij mijn roman Vienna, zo’n onoverzichtelijke berg materiaal dat ik niet meer wist wat ik ermee moest beginnen. Tot ik op een dag wakker werd en besefte dat in datzelfde gebied in de zomer van 1989 het IJzeren Gordijn was opgehaald. Die gebeurtenis vormde een spectaculair moment in mijn volwassenwording. Ineens wist ik dat ik mijn verhaal moest vertellen in de vorm van een vertelling, waarin iets openging wat eerst dichtgegaan was. En dat was het verhaal van het bloedbad.” Vonden die 120 bloedbaden alle plaats in dat kleine Burgenland? „Niet alleen daar, maar ook in het oosten van Neder-Oostenrijk, zeg maar langs de grens waar de nazi’s in de herfst van 1944 begonnen met de bouw van de Süd-Ostwall, de verdedigingsmuur tegen het oprukkende Rode leger. Die wal was meer dan 1.000 kilometer lang. Voor de aanleg ervan werden Joodse dwangarbeiders uit Hongarije ingezet. Toen het Duitse leger werd terugdrongen, heeft de SS ze vermoord. Zo was de praktijk in die dagen.”  Waarin week Rechnitz af  van die andere plaatsjes? „Van de bloedbaden in de stadjes en dorpen rondom Rechnitz waren de lijken van de slachtoffers al in de jaren zestig en zeventig gevonden. Ze werden opgegraven en op de lokale Joodse begraafplaatsen ter aarde besteld. Er was toen geen enkele ophef. Het bijzondere aan Rechnitz is nu dat daar tot op de dag van vandaag geen stoffelijk overschot is gevonden. En de bevolking zweeg over het bloedbad.” Wanneer kwam daar verandering in? „Na de val van de Muur, want daarvoor zat Europa gevangen in een blokmentaliteit. Pas nadat die was verdwenen, werd alles bespreekbaar. Alles in mijn boek is waargebeurd, ook al is het fictie en laat ik mijn verhaal een paar jaar eerder beginnen.” Waarom heet het stadje Dunkelblum? „Het is de verdwenen familienaam van een Joods echtpaar dat bevriend was met mijn ouders. Ik had hem in mijn notitieboekje opgeschreven en besloot hem voor mijn roman  te gebruiken. Op een vergelijkbare manier heb ik ook alle andere plaatsen in de omgeving van Dunkelblum Joodse familienamen gegeven.” Waarom zijn die lijken in Rechnitz nooit gevonden? „De Oostenrijkse overheid heeft in de jaren negentig echt alles gedaan om ze op te sporen. Er is veel geld gestoken in satellietopnamen, luchtfotografie, archeologisch bodemonderzoek, proefopgravingen, cartografie. En dan nog…. niente, nada.”  Hoe kan dat? „Omdat het al te lang geleden was, maar ook omdat er mogelijk twee bloedbaden waren. Wanneer dan het ene lijk op de ene plek is begraven en het andere elders, en wanneer aan de ene slachting groep A heeft meegedaan en aan de andere groep B, dan is het op een gegeven moment zo’n chaos dat niemand zich meer herinnert wat waar gebeurd is. Het hele gebied van de Süd-Ostwall is in de loop der jaren ook nog eens zo overhoop gehaald, dat je zelfs met luchtbeelden niets meer kunt zien.” Uw verteller vraagt zich af of het Kwaad echt bestaat, maar noemt die vraag ook ‘ouderwets en quasireligieus’. De grootste schoft in uw boek, de nazi Horka, zou zijn wreedheid danken aan zijn gewelddadige opvoeding. „Ambivalente personen zijn voor een schrijver interessanter dan echte schoften en sadisten. Zij besloten op een gegeven moment te gaan liegen en medeplichtig te worden. Horka is zo iemand. Hij is gebaseerd op een bestaande figuur, zoals ook gouwleider Ferbenz en de gravin dat zijn. In Dunkelblum is maar weinig verzonnen. Het meeste bestaat uit historisch materiaal dat in een fictief stadje samenkomt. Ik voeg daar ook gebeurtenissen uit die andere stadjes bij.” Ik probeer in ieder geval mijn personages recht te doen. Sommige critici vonden daarom dat ik nazi’s probeerde te begrijpen en te verontschuldigen. Sommige van uw nazi-personages zijn zelfs sympathiek. „In ieder geval vertegenwoordigen ze niet het absolute kwaad. Je kunt toch niet doen of het allemaal zwijnen waren, omdat ze nu eenmaal in die gruwelijke tijd leefden? Je moet hun handelen ook in de omstandigheden van een dictatuur zien te begrijpen. Ik probeer in ieder geval mijn personages recht te doen. En dat is me kwalijk genomen door sommige critici, die vonden dat ik nazi’s probeerde te begrijpen en te verontschuldigen. Maar dat doe ik helemaal niet. Ik probeer slechts menselijke verhoudingen te doorgronden. Het is juist interessant je af te vragen hoe een gewoon iemand een beul kan worden. In Dunkelblum  beschrijf ik mijn personages zowel in hun menselijkheid als in hun typische zondigheid. Ik wil begrijpen hoe het kan dat in een van die 120 plaatsen nooit over dat bloedbad gesproken is en dat massagraf niet gevonden is.” Hoe verklaart u dat zwijgen?  „Als je die afzonderlijke bloedbaden met elkaar vergelijkt, dan moet je concluderen dat de lokale bevolking zich vooral door de autoriteiten heeft laten leiden. Zoiets is zowel logisch als banaal. In Deutsch-Schützen, in de buurt van Rechnitz, waar ook een bloedbad plaatsvond, was dat anders. Daar was de bevolking veel kritischer, omdat de protestante dominee elke zondag in de kerk tegen de nazi’s preekte. In Rechnitz gold het tegenovergestelde. De boerenbevolking gedroeg zich nederig ten opzichte van de adel. En die was dik met de SS. In Dunkelblum  is de gravin zelfs de geliefde van een van die SS’ers. „Na de oorlog veranderde in die houding niets. Gouwleider Ferbenz wordt ook na 1945 nog  als een belangrijke meneer gezien. Nazi-beul Horka weet de Russische bezetter zelfs zo te paaien dat ze hem tot politiechef benoemen. Meteen begrijp je waarom de gewone man meent dat er niets is veranderd. Of het nu om de nazi’s, de Russische bezetters of de republiek gaat, voor hem is het alsof dezelfde elite altijd aan de macht is. Wanneer na de oorlog in het stadje mysterieuze moorden plaatsvinden, is voor die gewone man ook het geweld van continue aard, al hebben die moorden niets met elkaar te maken. En dan houdt hij helemaal zijn mond. Er is een duidelijke samenhang tussen geweld, autoriteit en de elite.” Is Oostenrijk anders met zijn nazi-verleden omgegaan dan Duitsland? „Duitsland werd door de geallieerden gedwongen om het nazi-verleden innerlijk te verwerken. In Oostenrijk begon die verwerking pas in de jaren tachtig, toen het nazi-verleden van president Kurt Waldheim bekend werd. Maar vergeet niet dat ook Nederland, België en Frankrijk lang hebben gezwegen over hun collaboratie, hun antisemitisme en hun medewerking aan de Holocaust. Het is normaal menselijk gedrag. Je wilt nu eenmaal niet terugkijken op iets verschrikkelijks, je wilt je grootouders als helden zien en als ze geen helden zijn, dan zwijg je. Waar de Duitsers gedwongen werden zich met hun verleden bezig te houden, zwegen de anderen net zo lang tot het niet meer kon.”||https://www.nrc.nl//nieuws/2022/07/07/ik-beschrijf-mensen-ook-in-hun-zondigheid-a4135807
2022-07-07||VS: ASML moet de handrem zetten op de chipmachines voor China||Hoe houden we de Chinezen op 14 nanometer? Dat is, in één zin, de inzet van het diplomatieke offensief van de VS om de groei van de Chinese chipindustrie af te remmen. China loopt jaren achter in chiptechnologie, omdat fabrikanten geen toegang hebben tot de meest geavanceerde lithografiemachines van ASML. De handrem moet van de Verenigde Staten nog strakker worden aangetrokken. Met het blote oog zie je geen verschil, maar in de chipindustrie is het onderscheid tussen 14 nanometer en 3 nanometer (een miljoenste van een millimeter) enorm. Het is het verschil tussen de meest geavanceerde chips die China op dit moment kan maken en de supersnelle chips die bedrijven als Samsung en TSMC produceren (dankzij machines van ASML). Hoe dichter de schakelingen van een chip op elkaar geplaatst kunnen worden des te meer rekenkracht op een vierkante centimeter past. Dat voordeel willen de Amerikanen voor de westerse wereld behouden.  Persbureau Bloomberg schreef eerder deze week dat de VS met Nederlandse diplomaten praat over exportbeperkingen voor ASML. Die gesprekken kwamen volgens Bloomberg op gang na een bezoek van Don Graves, staatssecretaris van het Amerikaanse ministerie van Handel. Hij bezocht in mei het ASML-hoofdkantoor. In feite zijn de gesprekken tussen Washington en Den Haag al ruim een jaar aan de gang. Dat bevestigen ingewijden in Washington en Den Haag aan NRC. De regering-Biden leek een andere koers te varen dan de exportbeperkingen  van de regering Trump. Die vielen niet goed, ook niet bij Amerikaanse bedrijven die chips in China produceren of  aan China verkopen. De oorlog tussen Rusland en Oekraïne heeft de verhoudingen tussen de wereldmachten verder op scherp gezet. De Amerikanen proberen de Nederlandse en Japanse regering te bewegen de export van lithografiemachines naar China te beperken. Lithografie – het belichtingsproces – is het hart van de chipproductie. De gangbare techniek, met een lichtbron die ‘diep ultraviolet’ of ‘DUV-licht’ produceert, is minder fijnmazig dan de nieuwste methode: ‘extreem ultraviolet’ of ‘EUV’. Dat is een techniek die alleen ASML beheerst.  ASML domineert de markt voor alle lithografiemachines. De andere leveranciers zijn Canon en Nikon, uit Japan. De VS proberen export van lithografiemachines naar China te beperken Er is een officiële diplomatieke route om de export te reguleren van specifiek techniek die voor militaire doeleinden gebruikt kan woorden. Dat is het ‘Wassenaar Arrangement’, een overeenkomst tussen 42 landen, waaronder Oekraïne en Rusland. ASML’s EUV-techniek valt onder dat Wassenaar Arrangement.  De Amerikanen zijn bang dat het China met EUV nog meer ruimte krijgt kan om bijvoorbeeld kunstmatige intelligentie te verbeteren. Op aandringen van de VS  heeft de Nederlandse overheid in 2019 geen exportvergunning gegeven voor een EUV-machine die door het Chinese chipbedrijf SMIC besteld was. De VS stelden begin dit jaar voor om ook DUV-technologie opnieuw te reguleren via het Wassenaar Arrangement. De kans is klein dat dit voorstel erdoor komt, wijzigingen moeten namelijk in consensus worden aangenomen. Door de oorlog tussen Oekraïne en Rusland is het Wassenaar Arrangement de facto vleugellam. Volgens de Amerikanen moet de Chinese chipproductie afgeremd  worden. De National Security Council (de veiligheidsadviseurs van de Amerikaanse president) dringt aan op strengere exportregels die het Amerikaanse handelsministerie moet uitvoeren. Ook al schaadt zo’n maatregel mogelijk Amerikaanse bedrijven. Mocht het tot een exportverbod komen, dan raakt dat ook Amerikaanse toeleveranciers van chipmachines,  zoals Lam Research en Applied Materials. En ASML levert  in China niet alleen aan Chinese bedrijven – ook bedrijven als Intel, SK Hynix en TSMC hebben  chipfabrieken in China. De  arm van de VS reikt ver: de exportrestricties gelden  voor apparaten waar meer dan 25 procent Amerikaanse techniek in zit. Voor sommige onderdelen van ASML-machines is dat het geval, maar het geldt niet voor de lithografiemachine als geheel. Die wordt in Veldhoven in elkaar gezet. In het eerste kwartaal van 2022 verdiende ASML  ruim 30 procent van zijn omzet met leveringen aan China, over heel 2021 was het 15 procent. ASML kan  chipmachines aan China leveren die softwarematig zo beperkt zijn dat ze niet al te geavanceerde chips kunnen maken. Maar zo’n ingebouwde handrem is geen optie waar ASML op zit te wachten. Ondertussen komt de VS niet verder met een omvangrijk steunprogrammma voor de eigen chipindustrie. Er ligt een wetsvoorstel  om 52 miljard dollar te investeren – de CHIPS Act – maar die wacht al maanden op goedkeuring door het Congres. Fabrikanten als TSMC en Intel pauzeren daarom hun uitbreidingsplannen in de VS.||https://www.nrc.nl//nieuws/2022/07/07/china-mag-de-extreem-ultraviolet-chipmachines-van-asml-niet-in-handen-krijgen-volgens-de-amerikanen-a4135876
2022-07-07||Tot levenslang veroordeelde oud-leider Compaoré terug in  Burkina Faso voor omstreden top||Acht jaar nadat een massale volksopstand hem uit Burkina Faso verdreef, is oud-president Blaise Compaoré terug. Hij  landde donderdag in hoofdstad Ouagadougou, nadat hij in april nog bij verstek werd veroordeeld tot levenslang in een historisch proces rond de dood van de revolutionaire leider en president Thomas Sankara. Samen met andere oud-leiders is hij nu uitgenodigd door de huidige regering voor een proces van ‘nationale verzoening’. Ook de in januari bij een staatsgreep afgezette oud-president Roch Marc Christian Kaboré zal bij die bijeenkomst aanschuiven. Tot afgelopen weekend stond hij onder huisarrest. Campaoré regeerde het West-Afrikaanse land 27 jaar lang met harde hand tot hij in 2014 werd afgezet en naar Ivoorkust vluchtte. Zijn terugkeer heropent oude wonden  die sinds het strafproces eerder dit jaar eindelijk leken te kunnen helen. Een militair tribunaal achtte hem schuldig in verband met de dood van Sankara en twaalf van diens kameraden. Compaoré weigerde aan het proces mee te doen. Sindsdien staat een arrestatiebevel voor hem uit. „Niemand is tegen verzoening”, zegt Bénéwendé Sankara, voorman van de politieke partij Union pour la Renaissance/Mouvement Sankariste en een van de advocaten die de familie Sankara bijstaat. „Maar dat mag niet ten koste gaan van gerechtigheid.” Als NRC donderdagochtend met Sankara belt, parkeert hij net zijn auto voor het militair parket in Ouagadougou. Met andere advocaten van nabestaanden wilde hij de rechters herinneren aan de scheiding der machten in de grondwet („waar de huidige president onlangs nog zijn eed op afgelegde”) en aandringen op de arrestatie van Compaoré. In plaats daarvan werd de 71-jarige oud-leider eenmaal in Ouagadougou per helikopter naar het presidentieel paleis gebracht, meldt persbureau Reuters. De timing van de uitnodiging roept veel vragen op over wat president Paul-Henri Sandaogo Damiba van plan is. Zijn transitieregering ligt in toenemende mate onder vuur voor het niet nakomen van haar belofte toen zij begin dit jaar de macht greep: een einde aan het jihadistische geweld dat al meer dan 1,9 miljoen Burkinabé op de vlucht deed slaan. Na ruim vijf maanden zijn de militaire leiders er niet in geslaagd het geweld  te stoppen. Integendeel: ACLED, een organisatie die er cijfers over bijhoudt, telde tussen februari en mei 530 geweldsincidenten in het land. Een stijging van 115 procent in vergelijking met het jaar ervoor. Vorige maand werden bij een  bloedige aanval in het noorden bijna 90 dorpelingen gedood door jihadisten. De situatie is inmiddels zo verslechterd dat twee regio’s in het noorden en het zuidoosten onlangs tot ‘militaire zones’ zijn bestempeld. De mensen die hier nog woonden kregen twee weken de tijd om hun huis en stukjes grond voor onbepaalde tijd achter te laten. We hopen dat het recht alsnog zijn werk zal doen, maar we zijn niet naïef Luc Damiba Comité Memorial Thomas Sankara Damiba deed in de afgelopen weken eerder al handreikingen naar onder meer Kaboré – die hij afzette – en benadrukte het belang van „nationale eenheid” om de veiligheidscrisis de baas te kunnen. Ook in het communiqué dat woensdag werd verspreid over de geplande ontmoeting tussen de oud-presidenten en Damiba werd gerept over het „bespreken van vragen die verband houden met de hogere belangen van de natie”.  Vooralsnog lijkt de komst van Blaise Compaoré het land alleen maar verder te verdelen, ook al blijft hij slechts enkele dagen. Zijn bezoek zou tot stand zijn gekomen op aandringen van buurland Ivoorkust, dat Compaoré eerder staatsburgerschap gaf en tot nu toe weigerde gehoor te geven aan uitleveringsverzoeken. Daarbij zouden ook garanties zijn geven dat de oud-president niet zou worden gearresteerd. Zijn tegenstanders vrezen dat dit de voorzet is voor een mogelijk pardon, en daarmee een definitieve terugkeer van Compaoré naar Burkina Faso. „We hopen dat het recht alsnog zijn werk zal doen, maar we zijn niet naïef”, zegt Luc Damiba (geen familie), secretaris van het Comité Memorial Thomas Sankara. „Dit is een juridische catastrofe.”||https://www.nrc.nl//nieuws/2022/07/07/tot-levenslang-veroordeelde-oud-leider-compaore-terug-in-burkina-faso-voor-omstreden-top-a4135871
2022-07-07||Boeren mogen vanaf volgend jaar minder mest uitrijden, oordeelt Brussel||Nederlandse boeren verliezen volgend jaar hun uitzonderingpositie voor de Europese bemestingsregels. Dat bevestigen Haagse bronnen na berichtgeving door de NOS. Als gevolg van het besluit van de Europese Commissie mogen boeren vanaf volgend jaar minder mest uitrijden over hun land. Het ministerie van Landbouw maakt het nieuws naar verwachting volgende week bekend. Nederland heeft al jarenlang een uitzonderingpositie op de Europese regels, net als Denemarken, Duitsland, Ierland en delen van België en Italië. Boeren uit deze landen en Nederland mogen meer bemesten dan andere EU-landen. Twee jaar geleden kreeg Nederland van de Europese lidstaten nog toestemming om af te wijken van de normen, maar dat is dit jaar niet meer het geval. De Europese Commissie wil dat ook Nederland zich gaat houden aan de Europese regelgeving om de stikstofuitstoot te beperken. Het ministerie van Landbouw wil dat graag stapsgewijs doen. Volgens bronnen van de NOS is de hoop dat Nederlandse boeren pas rond 2026 of nog iets later hoeven te voldoen aan de Europese eisen, zodat de afname van het bemesten kan samengaan met het uitkopen van boerenbedrijven. Mocht het voorstel van het ministerie niet door Brussel geaccepteerd worden, dan dreigt een hoge kostenpost voor veeboeren. Zij moeten dan mest afvoeren die zij anders over het land zouden hebben uitgereden, wat de boeren volgens het medium duizenden euro’s per jaar kan kosten. Boerenbelangenbehartiger LTO Nederland noemt het een „zwart scenario voor kringlooplandbouw” als de uitzonderingspositie voor Nederlandse boeren verdwijnt, schrijft het in een eerste reactie. Volgens LTO ontstaat bij minder dierlijke bemesting een grotere afhankelijkheid van kunstmest, waarbij de kosten op kunnen lopen tot 20.000 euro per boer. Het dringt er bij het ministerie van Landbouw op aan om Brussel te overtuigen van het belang van de uitzonderingspositie.||https://www.nrc.nl//nieuws/2022/07/07/boeren-mogen-vanaf-volgend-jaar-minder-mest-uitrijden-oordeelt-brussel-a4135869
2022-07-07||The Godfather-acteur James Caan (82) overleden||De Amerikaanse acteur James Caan is woensdag op 82-jarige leeftijd overleden. Dat heeft zijn familie donderdag bekendgemaakt. Caan verwierf aan het begin van zijn carrière roem met zijn rol van Sonny Corleone in The Godfather (1972). In de iconische film speelt hij de oudste zoon van de door Marlon Brando gespeelde maffiabaas Vito Corleone. Voor zijn rol in The Godfather had Caan al in verschillende Hollywood-films gespeeld, maar de eerste film van de trilogie van Francis Ford Coppola betekende zijn internationale doorbraak. Aanvankelijk castte Coppola hem voor de hoofdrol van Michael Corleone, die uiteindelijk door Al Pacino werd vertolkt. Zijn personage Sonny wordt bij een tolhuisje door rivaliserende maffia doorzeefd met kogels. De rol maakte zo’n indruk op het publiek dat vreemden hem op straat aanschoten en zeiden: „ga niet naar dat tolhuisje”. In de tweede film van de trilogie is Caan in een flashback te zien. Maar James Caan was meer dan zijn rol in The Godfather. Gedurende zijn acteercarrière, die zes decennia omvatte, speelde hij in talrijke films, waarvan de oorlogsfilm A Bridge Too Far, de thriller Misery en het meer recente avant-garde drama Dogville van regisseur Lars von Trier enkele van de bekendere waren.||https://www.nrc.nl//nieuws/2022/07/07/the-godfather-acteur-james-caan-82-overleden-a4135870
2022-07-07||OM begint onderzoek naar opstellers stikstofberekeningen Lelystad Airport||Het Openbaar Ministerie is een strafrechtelijk onderzoek begonnen naar de opstellers van de stikstofcijfers voor Lelystad Airport. Dat bevestigt een woordvoerder van het functioneel parket van het OM donderdag na berichtgeving van Omroep Flevoland. Aanleiding voor het onderzoek is volgens Omroep Flevoland een aangifte van actiegroepen van burgers tegen onder meer de directeuren van Lelystad Airport. Het OM kon dat tegen NRC woensdagavond niet bevestigen. Stichting HoogOverijssel deed in 2020 samen met de Samenwerkende Actiegroepen Tegen Laagvliegen (SATL) aangifte tegen veertien personen die voor de Schiphol Groep, de overheid en bij advies- en ingenieursbureaus werken. Zij waren betrokken bij het opstellen van de cijfers over de stikstofuitstoot bij ingebruikname van Lelystad Airport, dat onderdeel is van de Schiphol Groep en vluchten van Schiphol zou moeten overnemen om de druk op de nationale luchthaven te verlichten. De actiegroepen stelden dat er gemanipuleerd is met cijfers om de verwachte stikstofdepositie laag te houden. De officier van justitie heeft de aangifte inmiddels beoordeeld en besloten een strafrechtelijk onderzoek in te stellen. Of Lelystad Airport ooit operationeel wordt is zeer de vraag. Nadat het kabinet eerder nog beloofde dit jaar een besluit te nemen over een eventuele opening van Lelystad Airport, kwam het daar in juni op terug. Het stelde toen dat het nog tot 2024 zal duren voor er een definitief besluit genomen wordt. In maart van dit jaar maakte minister Christianne van der Wal (Natuur en Stikstof, VVD) al bekend dat Lelystad Airport geen natuurvergunning kreeg. De reden daarvoor was dat de luchthaven fouten heeft gemaakt in de berekening van de hoeveelheid stikstof die terechtkomt in nabijgelegen natuurgebieden zodra het vliegveld daadwerkelijk opengaat.||https://www.nrc.nl//nieuws/2022/07/07/om-start-onderzoek-naar-opstellers-stikstofberekeningen-lelystad-airport-a4135866
2022-07-07||Wat moet je zien op North Sea Jazz?|| 1. Tems
	De Nigeriaanse toekomstige wereldster Tems kleurde met haar unieke stem wereldhits in van Drake, Future en WizKid en bracht al twee zeer sterke solo-ep’s uit. Haar  vocalen en eigenzinnige melodieën zijn broeierig en melancholiek.
Zaterdag om 17 uur in Darling  2. Erykah Badu
	Ze bracht al een tijdje geen nieuwe muziek uit, maar Erykah Badu is 25 jaar na haar debuut Baduizm live nog steeds een aanrader. Eigenzinnig, funky, spiritueel, speels en bevlogen. Ze leidt haar band als frontdame met strakke hand soepel door een tijdloos oeuvre.
Zaterdag om 20.45 uur in Nile  3. H.E.R. 
	Niet te missen: het optreden van zangeres, songwriter en gitarist H.E.R., die indruk maakte met strijdbare tracks als Oscar-winnaar ‘Fight For You’ en Grammy-winnaar ‘Can’t Breathe’. Een geweldige live-performer en een veelzijdige vocalist met stem die vele nuances kent.
Zondag om 20 uur in Nile  4. Gaidaa
	De muziek van Gaidaa uit Eindhoven is goed ontvangen op muzieksites als Okayplayer. Haar muziek is warm, bezield, sfeervol en intiem. „Mijn nummers ontstaan in het moment zelf”, vertelde ze NRC vorig jaar.
Vrijdag om 22 uur in Murray  5. Nile Rodgers
	Waar is het feestje? Hier is het feestje! Nile Rodgers zelf, drijvende kracht achter de legendarische band Chic én producer van talloze mega-hits voor anderen, sluit de zaterdag feestelijk af met zijn groovende hitsrevue.
Zaterdag om 23.15 uur in Nile  6. Thundercat
De zingende Thundercat is een virtuoze en veelzijdige meesterbassist. Live is hij verbluffend met instrumentale jams die nu eens alle kanten op lijken te gaan en dan weer ontspannen en gloedvol zijn. Dé ‘popact’ voor mensen die klagen dat ‘North Sea Jazz geen jazzfestival meer is’.
Zondag om 22.15 uur in Darling  1. Cimafunk
	Als funkoppergod George Clinton zijn zegen geeft, dan zit het met de funk wel goed. En als ook Chucho Valdés het goed vindt, dan is ook de afro-cuban jazz in veilige handen. Het optreden van zanger Cimafunk moet de feestelijke afsluiting van de eerste festivaldag worden.
Vrijdag om 22.30 u in Congo  2. Makhathini
	De Zuid-Afrikaanse pianist NduduZondag om Makhathini is bekend van zijn werk met Shabaka Hutchings & The Ancestors. Zijn eigen albums lopen over van gospel en Zulu-tradities die hij combineert met spirituele jazz.
Vrijdag om 22.30 uur in Missouri  3. Lady Blackbird
	Lady Blackbird voelt zich niet alleen thuis in jazz en blues, maar ook in gospel en soul. Of ze nu covers zingt of haar eigen nummers, met haar fenomenale stem schuurt en polijst ze de ziel van de luisteraar.
Zaterdag om 21-22 uur in Darling  4. Black Pumas
	Het album van Black Pumas mag in de platenkast van geen enkele soulliefhebber ontbreken. Op het podium doet zanger Eric Burton nog een schepje showmanschap boven op de zalvende nummers waarmee hij verder gaat waar Otis Redding was gebleven.
Zondag om 17.45 uur in Nile  5. Fatoumata Diawara
	De Malinese ster Fatoumata Diawara is een oude bekende op North Sea Jazz. Ze heeft nieuw werk uit, een album geïnspireerd op de eeuwenoude manuscripten van Timboektoe.
Zondag om 16.30 uur in Maas  6. Thackray
	Begin de zondag met Emma-Jean Thackray. De Londense zingt, speelt trompet en gebruikt veel elektronische effecten. De uitzonderlijke multi-instrumentaliste mixt jazz met p-funk, dance en rijke orkestraties tot een toekomstbestendige cocktail.
Zondag om 15 uur in Darling. DJ set 20.30 uurin Tigris  
||https://www.nrc.nl//nieuws/2022/07/07/wat-moet-je-zien-op-north-sea-jazz-a4135868
2022-07-07||Nick Kyrgios,  tennisbrat   met een ongelofelijke touch||Nick Kyrgios (27) heeft in anderhalve week Wimbledon gedaan wat de meeste van zijn collega’s in hun hele carrière niet zal lukken. Hij spuugde in zijn eersterondepartij richting een toeschouwer die hem uitjouwde en kreeg daarvoor een boete van zo’n tienduizend euro. Hij noemde in diezelfde wedstrijd een lijnrechter die een verkeerde call maakte een snitch – een verklikker.  Na de wedstrijd werd zijn persconferentie een show. De nummer 40 van de wereld liep de Main Room van Wimbledon binnen met een bak sushi in zijn hand. Terwijl de ogen van de internationale pers op hem gericht waren, opende hij tergend langzaam een zakje sojasaus, dat hij over zijn sushi leeggoot. De eerste vragen beantwoordde de Australiër met volle mond, terwijl hij met een vork zijn Japanse maaltijd naar binnen schrokte. De klep van zijn Michael Jordan-pet hing diep over zijn ogen.  In deze setting beklaagde Kyrgios  zich onder meer  over de leeftijd van de lijnrechters op Wimbledon. „Het is niet ideaal om zoveel oudere lijnrechters te hebben in een sport met zulke kleine marges. Jongere mensen hebben betere ogen.”  Nick Kyrgios is profsporter en  beroepsprovocateur. De grote schoft onder de tennissers. Een voormalig toptalent dat zijn belofte nooit wist waar te maken. Maar ook de speler die met zijn oogstrelende tennis en trucjes voor veruit het meeste entertainment zorgt op de ATP-tour.    De campagne van de Australiër dit jaar in Londen, bereikte tot nu toe zijn hoogtepunt – en volgens sommigen het dieptepunt – in de derde ronde in een merkwaardige partij tegen de Griek Stefanos Tsitsipas, de nummer 5 van de wereld. Op Court 1 was elk plekje van het 12.345 zitplaatsen tellende  stadion bezet. Je kon er alleen nog bij als iemand vertrok. Het publiek was als ramptoeristen, maar het draaide  vooral om aantrekkingskracht.  De confrontatie tussen Kyrgios en Tsitsipas leek meer op een bokspartij dan een tenniswedstrijd. Na bijna elk punt was Kyrgios aan het praten, aan het provoceren – de Griek bleek een gewillig slachtoffer. Tsitsipas mikte een paar keer een bal expres op de Australiër, en sloeg zelfs een bal het publiek in, waarna Kyrgios de umpire  bijna smeekte om zijn tegenstander te diskwalificeren.  Toen Kyrgios weer eens een onderhandse service had gebruikt, sloeg Tsitsipas de bal hard en hoog richting de tribune. Het leverde hem  een strafpunt op. Na vier hoogstaande sets – het tennis leed geenszins  onder de incidenten – was Kyrgios de overtuigende winnaar. Beide spelers kregen na de wedstrijd een boete opgelegd. Tsitsipas noemde de Australiër in zijn persconferentie een „bully”, een pestkop. „Hij heeft ook goede kanten. Maar vooral ook een erg boosaardige kant. Als die boven water komt, kan hij veel schade berokkenen aan de mensen rondom hem”, zei de Griek. Na de wedstrijd verscheen Kyrgios op de persconferentie met een zwart T-shirt en een zwarte pet, alsof hij de witte dresscode van Wimbledon nog maar eens in twijfel wilde trekken.  Groot afgebeeld op zijn shirt stond Dennis Rodman, de controversiële oud-basketballer van onder meer Chicago Bulls, net als Kyrgios een van de meest besproken sporters van zijn generatie. Het gedrag van Kyrgios plaatst de tennissport voor een dilemma. Vrijwel elk stadion waar Kyrgios speelt, is  uitverkocht. Bij ‘Generatie Z’ is hij  populair, hij zorgt voor jongere fans in een sport die te kampen heeft met een verouderde fanbase. Maar continu vloeken en officials  beledigen, is niet wat het  tennis zou moeten willen. Toch hebben de tennisbonden  nog geen harde grenzen gesteld aan het gedrag van Kyrgios.  Voor zijn kwartfinale op Wimbledon, woensdag   tegen de Chileen Cristian Garin, kwam ook nog het bericht naar buiten dat Kyrgios op 2 augustus in Australië voor de rechter moet verschijnen, omdat zijn ex-vriendin hem heeft aangeklaagd. Hij zou december vorig jaar volgens haar te hardhandig zijn geweest. Kyrgios mocht  er na zijn eenvoudige zege op Garin van  zijn advocaten niets over zeggen.  Kyrgios  leek juist op alle vlakken aan de betere hand. De afgelopen maanden was hij steeds openhartiger over zijn  mentale problemen. In februari postte hij op Instagram een foto uit 2019. Hij schreef erbij dat hij zichzelf destijds tijdens de Australian Open verwondde en dacht aan zelfmoord, mede  omdat hij de torenhoge verwachtingen maar niet waar kon maken. Hij vertelde in een podcast dat hij vaak wedstrijden speelde, terwijl hij de avond ervoor veel had gedronken, zoals bij zijn toernooizege  in Acapulco in 2019.   Dit jaar durfde hij  voor het eerst toe te geven dat hij een grandslamtoernooi wil winnen, en dat op Wimbledon zijn grootste kansen liggen. Het is ook mogelijk, denkt John Mc Enroe.  „Hij is de meest getalenteerde speler die ik de laatste tien jaar heb gezien”, zei de Amerikaan eerder dit jaar op Eurosport.  Kyrgios heeft misschien wel de beste opslag van de tour. Hij beschikt over een technisch perfecte servicebeweging. Zijn forehand slaat hij met een extreme greep waarmee hij veel topspin, hoeken en vaart kan maken. Hij heeft een ongelofelijke  touch. Zonder  coach weet hij op een natuurlijke wijze het spel  te ‘lezen’.   Zijn onderhandse service lijkt een gimmick, maar is in een tijdperk waarin spelers steeds verder achter de baseline retourneren, ook een  slim wapen. Kyrgios heeft die opslag hoogstpersoonlijk salonfähig gemaakt. De tweener – de bal tussen de benen door geslagen – is waar hij bekend van is. Met deze slag  maakte  Kyrgios  in 2014 naam, toen hij als negentienjarige van Nadal won in de vierde ronde op Wimbledon. Die wedstrijd beloofde een grootse toekomst.   Dat Kyrgios nu, nadat Nadal niet voldoende  hersteld blijkt van zijn buikspierblessure, zondag op het centre court mag spelen in de finale, laat zien   dat zelfs de allergrootste tennisbrat een beetje volwassen is geworden. Wimbledon op stelten zetten, dagelijks de krantenpagina’s vullen én  presteren, dat kan alleen Kyrgios.  Ons Jabeur staat voor het eerst in de finale van Wimbledon. De 27-jarige tennisster uit Tunesië won donderdag in drie  van de Duitse Tatjana Maria: 6-2, 3-6 en 6-1. Beide speelsters maakten op het gras in Londen hun debuut in de halve finales van een grandslamtoernooi. Jabeur  won de eerste set in 38 minuten overtuigend met 6-2. In de tweede set vocht Maria zich knap terug. In de beslissende derde set was Jabeur veruit de sterkste en werd het in minder dan een half uur 6-1. Na een uur en 43 minuten maakte Jabeur het af op haar tweede wedstrijdpunt na een misser van Maria.  Jabeur is de eerste Afrikaanse Wimbledon-finaliste sinds 1960. In dat jaar haalde de Zuid-Afrikaanse Sandra Reynolds de eindstrijd  in Londen. Jabeur staat zaterdag  tegenover  Elena Rybakina uit Kazachstan, die Simone Halep versloeg in twee sets: 6-3 en 6-4. ||https://www.nrc.nl//nieuws/2022/07/07/tennisbrat-met-ongelofelijke-touch-a4135867
2022-07-07||Zelensky treurt om aftreden Johnson als leider Conservatieve Partij||De Oekraïense president Volodymyr Zelensky heeft donderdag zijn teleurstelling geuit over het opstappen van Boris Johnson als leider van de Conservatieve Partij. In een telefoongesprek vertelde hij Johnson dat Oekraïne het nieuws „met droefheid heeft ontvangen” en dat de Oekraïense samenleving „erg met u meeleeft”, aldus een verklaring van het bureau van Zelensky. In het gesprek dankte Zelensky zijn ambtgenoot voor zijn steun aan Oekraïne in de strijd tegen Rusland. „We twijfelen er niet aan dat de steun van het Verenigd Koninkrijk zal voortduren, maar uw persoonlijk leiderschap en charisma hebben het speciaal gemaakt”, aldus de Oekraïense president. Zelensky ontving Johnson sinds het uitbreken van de oorlog al tweemaal in Kiev.  De regeringsleiders gingen ook in op de militaire en politieke samenwerking tussen de twee landen en de onderhandelingen om de graanexport uit Oekraïense havens te deblokkeren. Het is nog niet duidelijk of het aftreden van Johnson gevolgen zal hebben voor het Britse Oekraïne- en Ruslandbeleid.||https://www.nrc.nl//nieuws/2022/07/07/zelensky-treurt-om-aftreden-johnson-als-leider-conservatieve-partij-a4135850
2022-07-07||OM seponeert zaak 16-jarige Jouke na incident boerenprotest Heerenveen||Het Openbaar Ministerie heeft de zaak tegen de 16-jarige Jouke geseponeerd. Dat laat de openbare aanklager donderdag weten. De politie pakte Jouke maandag op tijdens een boerenprotest in Heerenveen. Hij werd kortstondig verdacht van poging tot doodslag. Het OM meldt dat er op basis van „een zorgvuldig en tegelijkertijd snel onderzoek” geen redenen zijn om Jouke te vervolgen. Het onderzoek naar twee mannen van 34 en 46 jaar die tijdens het protest ook werden aangehouden, loopt nog wel. Jouke, die dinsdagavond tijdens de demonstratie een door de politie beschoten tractor bestuurde, liet voor het besluit van het OM tegen Omrop Fryslân weten in gesprek te willen met de agent die een schot op hem loste. Volgens Jouke is op een filmpje te zien „dat ik niets verkeerds doe”. Jouke werd na zijn aanhouding overgebracht naar de gevangenis in Leeuwarden, maar kwam woensdagavond weer op vrije voeten. Het incident vond dinsdagavond plaats bij de oprit van de snelweg A32 bij Heerenveen. Agenten ter plekke schoten daarbij gericht richting een van de tractoren. De politie oordeelde dat er een dreigende situatie was ontstaan, omdat demonstranten zouden hebben geprobeerd in te rijden op de agenten en dienstauto’s. De Rijksrecherche doet onderzoek naar het vuurwapengebruik door de politie. De agent die het schot loste, zou dit hebben gedaan omdat hij een forse dreiging voelde. Dat zegt Gery Veldhuis, hoofdcommissaris van de Regionale Politie Eenheid Noord-Nederland, in een interview met de Leeuwarder Courant. Volgens Veldhuis is de agent „aangedaan” door de situatie en heeft hij zich ziekgemeld. Hij is niet geschorst. De hoofdcommissaris wilde niet vooruit lopen op eventuele sancties voor de agent en wacht het onderzoek af. Eerder op de dag berichtte dezelfde krant dat één politieagent die dinsdagavond aanwezig was bij het schietincident tijdens het boerenprotest is ondergedoken. De man zou zijn woonplaats in de gemeente Opsterland woensdagavond onder bewaking hebben verlaten en zijn huis wordt volgens het medium beveiligd.  De politie Noord-Nederland en het OM kunnen niets kwijt over de zaak, maar laten tegenover meerdere media weten berichten en filmpjes op sociale media die zijn gemaakt bij de demonstratie te onderzoeken.||https://www.nrc.nl//nieuws/2022/07/07/agent-aanwezig-bij-schietincident-in-heerenveen-is-ondergedoken-a4135843
2022-07-07||Opinie | Praat juist nu  over Europese veiligheidsstrategie||Over een land waar 400 miljoen vuurwapens in omloop zijn, meer dan 100 doden per dag door vuurwapens vallen, waar vorig jaar bijna 25 miljoen vuurwapens over de toonbank gingen, kun je je twijfels hebben bij het beschavingsgehalte. Ko Colijn is emeritus hoogleraar Internationale Betrekkingen en Mondiale Veiligheid (Erasmus Rotterdam). Over een land waar een tirannieke rechtse minderheid via het hoogste gerechtshof de trias politica schendt door vrij wapenbezit toe te laten, federaal het recht op  abortus te verbieden en het de president onmogelijk maakt om zich aan klimaatdoelen te houden, kun je je twijfels hebben als modelpartner. Over een land dat sinds de Tweede Wereldoorlog, volgens  een studie van Harvard Kennedy School, 28 keer een buitenlandse regime change organiseerde (waarvan 3 ‘geslaagd’) kun je ook je gedachten hebben bij het vanzelfsprekende beschermheerschap.  Over een land dat in de veertig jaar tussen 1970 en 2010 tienduizenden militairen deels gratis foreign military training gaf, zou je kunnen afvragen hoe nuttig dat was als je weet dat dat eigenlijk neerkwam op ‘staatsgreeponderwijs’ omdat het de kans op een militaire staatsgreep volgens onderzoek bleek te verdubbelen.    De Verenigde Staten, want daar gaat het hier natuurlijk over, hebben nog altijd bijna 800 militaire bases en steunpunten wereldwijd. Dat er nog tientallen in 45 ondemocratische landen staan, zou je de bijkomende lasten van een wereldhegemonie  kunnen noemen; het onvermijdelijke beschermheerschap dat het zijn van supermacht nu eenmaal met zich meebrengt. Maar mooi is het allemaal niet. We kiezen zelf voor uitbesteding van ons veiligheidsbeleid aan een machtige beschermheer in ruil voor een zekere onderdanigheid – en dat is een fair deal. Maar nu in de VS een machtsgreep van de Republikeinen dreigt en de geschiedenis van onze beschermheer zo groteske vormen begint aan te nemen, zou het niet verboden moeten zijn om intensiever over Europeanisering van dat veiligheidsbeleid na te denken. Zeker nu we steeds vaker zien dat niet meer louter over veiligheidsdeals gesproken kan worden, maar sprake is van een strijd van democratieën versus autocratieën. De NAVO  is immers ook een waardengemeenschap. De preambule van het NAVO-verdrag stelt plechtig: „[De lidstaten] zijn vastbesloten om de vrijheid, het gemeenschappelijk erfdeel en de beschaving van hun volken, welke zijn gegrondvest op beginselen van democratie, persoonlijke vrijheid en rechtsorde, veilig te stellen.” Het is nu, gezien de evidente agressie van Rusland in Oekraïne, vloeken in de kerk om die waardengemeenschap ter discussie te stellen, maar we mogen een aantal dingen niet vergeten. NAVO-lid Turkije, dat het zelf niet zo nauw met die waarden neemt, blokkeerde tot de top van vorige week in Madrid zelf de toegang tot het bondgenootschap van Zweden en Finland, hoewel het NAVO-verdrag in artikel 8 toch expliciet zegt „geen enkele internationale verbintenis aan te gaan in strijd met dit Verdrag”. Door onder meer zijn luchtverdediging aan Rusland uit te besteden deed Turkije dat eerder wel. Rusland is sinds de top officieel een ‘vijand’ van de NAVO. De prijs die Turkije hierbij heeft bedongen is te hoog. De Koerden zijn in de deal die de NAVO met president Erdogan sloot voortaan terroristen. Ze  hielpen de NAVO om IS te verslaan, zoals in Kobane, maar we laten ze nu vallen als een baksteen. NAVO-topman Jens Stoltenberg deed wat Nederland in 2019 al smadelijk deed:  namelijk een soort begrip tonen voor Turkse zorgen toen het via operatie-Olijftak (!) invallen deed in Syrië.  In de VS zelf wordt, ondermeer in serieuze bijdragen aan de The Atlantic en Foreign Affairs, intussen volop gespeculeerd over de Amerikaanse waardenregressie – en zelfs over de kans op een burgeroorlog. Is dat iets dat bondgenoten ook mogen? De vorige president van de Verenigde Staten, Donald Trump,  noemde Poetin „geniaal” en twijfelde openlijk of hij een lidstaatje als Macedonië eigenlijk wel te hulp wilde snellen. Het is niet ondenkbaar dat hij binnenkort terugkeert.  Is het dan vreemd dat er ruimdenkend over Europese strategische autonomie wordt nagedacht? De steun aan Europese leiders die dat doen, zoals de Franse president  Macron, is gering.  Dat is niet terecht. De VS leiden de NAVO. Een prudente partner van zo’n alliantieleider zou, desnoods niet al te openlijk, rekening moeten houden met een reëel scenario dat het niet meer op de grote bondgenoot kan en wil rekenen. Doet de Nederlandse regering dat? Of is onze liefde blind?||https://www.nrc.nl//nieuws/2022/07/07/praat-juist-nu-over-europese-veiligheidsstrategie-a4135849
2022-07-07||Veelvuldig aangevallen joods restaurant HaCarmel sluit z’n deuren|| Het koosjere restaurant HaCarmel in Amsterdam, dat de afgelopen jaren herhaaldelijk doelwit was van antisemitische agressie,  sluit in september zijn deuren. Dat heeft de zoon  van de overleden eigenaar   bekendgemaakt op sociale media. De Israëlisch-Nederlandse Sami Bar-On, die dit voorjaar plotseling op 67-jarige leeftijd overleed, was meer dan twintig jaar uitbater van HaCarmel. Zoon Daniël zette het restaurant na zijn dood voort, maar dat valt hem „helaas zwaarder dan verwacht”, zo schrijft hij donderdag op Instagram. „Iedere dag zijn er gasten die vragen of ik de eigenaar ben, wat niet zo voelt omdat dit 22 jaar de zaak van mijn vader was.” De familie heeft nu „met pijn in ons hart” besloten om het restaurant definitief te sluiten. HaCarmel  in Amsterdam-Zuid was  in de afgelopen vijf jaar herhaaldelijk het doelwit van bedreigingen, bekladdingen en vernielingen. Daarmee groeide het uit  tot  een symbool voor het toenemende gevoel van onveiligheid onder Joodse Nederlanders - en een magneet voor nóg meer aanvallen. In 2017 sloeg de Palestijns-Syrische vluchteling Saleh A. de ruiten in bij CaHarmel. Beelden van die aanslag zorgden voor een landelijke golf van verontwaardiging. Twee jaar later sloeg A. opnieuw toe, ditmaal met een ijzeren buis en poging tot brandstichting. Voor beide aanvallen werd hij veroordeeld.  In januari 2020 plaatste Hassan F. een nepbom voor de deur van HaCarmel. In maart dit  jaar stond een andere   man, die het restaurant 31 keer had gebeld om Bar-On uit te schelden en te bedreigen, voor de rechter. Ook werden de ruiten van HaCarmel herhaaldelijk ondergespuugd en besmeurd met eieren. Het restaurant werd structureel beveiligd.    ||https://www.nrc.nl//nieuws/2022/07/07/veelvuldig-aangevallen-joods-restaurant-hacarmel-sluit-zn-deuren-a4135847
2022-07-07||Van stadsommetjes tot  on-Nederlands   natuurschoon||Het fijne aan de boekjes in de serie ‘De mooiste netwerkwandelingen’  is dat ze zo ontzettend klein zijn. Zelfs voor iemand die een hekel heeft aan dingen meesjouwen op een lange wandeling is het geen enkel probleem dit boekje de hele route in de hand te houden. Het weegt niks, is buigzaam en past dus simpel in de palm van je hand. Wat een feest. Dit kan de uitgever zo doen, doordat lange wandelbeschrijvingen ontbreken. Volg simpelweg het summiere rijtje nummers die corresponderen met de paaltjes van de knooppunten van het bestaande wandelnetwerk in Nederland en het kan eigenlijk niet misgaan. En bij twijfel is er het (eveneens kleine, maar toch voldoende leesbare) kaartje in het boekje (en ook nog de gps-track die je thuis al kunt downloaden).  Dit deeltje omvat vijftien wandelingen over grotendeels onverharde paden in een fraai oostelijk stukje Nederland: Salland en de IJsselvallei. De route over de Holterberg (15 kilometer) is er een om door een ringetje te halen. Wie deze gaat lopen is gek als hij niet me-teen even het Natuurmuseum inloopt, niet ver van de start. Relatief klein, maar zeer de moeite waard en voor kinderen een waar feest, compleet met spannend donker sluipdoorgangetje vol nachtdieren. De opgezette dieren zijn hier in een natuurlijke omgeving neergezet; diorama’s heten ze officieel, en dit museum is er beroemd om. De tocht voert verder door bossen, met bovenop de berg een prachtig uitzicht over dit deel van Overijssel. In het  mulle zand schieten de salamanders voor je voeten weg. Sallandse Heuvelrug & IJsselvallei Uitgeverij Elmar (auteurs Menno Faber, Ad Snelderwaard en Noes Lautier), 15 wandelingen (9 tot 16 km), 138 blz., € 16,99. 

●●●●●
 Wandeling nummer twee kan nog een verrassing worden: pal grenzend aan de randen van een grote stad, kan dat wel een echte natuurbeleving zijn? Wel als die stad Deventer heet en er een IJssel tussen zit, zo blijkt. Wie vanaf het continu heen en weer varende voetpontje de overzijde betreedt, ervaart überhaupt geen stad meer, of het moet het fraaie zicht zijn op de kenmerkende Grote Kerk. Wie de wandeling begint met koffie of lunch op het terras van het IJssel Restaurant kan hier even optimaal van genieten (reserveren tijdelijk noodzakelijk).  De route bestaat uit twee lussen die eenvoudig ook elk los te lopen zijn, in dat geval gaat het om 6 en 5 kilometer. Interessant zijn de nieuwe overloopgebieden die voor toekomstige wateroverlast zijn aangelegd. Vooral de tweede lus is fraai, omdat deze door een weliswaar klein maar oogstrelend bosperceel voert, met die grote oude bomen die het oostelijk deel van Nederland zo kenmerken –  en waar de westerling in haar platte leefomgeving soms zo naar kan snakken. De beheerders van het wandelnetwerk hier moeten trouwens hoognodig wel even uit hun stoel komen: het gras en onkruid was eind juni al zo hoog opgeschoten dat sommige paaltjes met wegbewijzering simpelweg onzichtbaar waren. Dat betekende tot drie keer toe verkeerd lopen, en alleen door het kaartje te bestuderen in combinatie met Google Maps kon de gemiste afslag alsnog worden gevonden. Even snel nalopen met snoeisnaar s.v.p., want zonder de vloeken die me dankzij deze onvrijwillig gelopen extra kilometers in de brandende zon ontsnapten,  was dit  een perfecte  wandeling.   Wie overigens denkt dat de miniboekjes enkel bestaan uit rijtjes nummers van paaltjes vergist zich. Per wandeling vind je ook nog de belangrijkste informatie over de streek; zowel de historie als enkele bijzonderheden op de route. Dat dat allemaal toch past in zo’n uiterst handzaam boekje, is een felicitatie waard. Na het verkoopsucces van het in 2020 verschenen boek 52 zondagen, wandelen & lunchen verschenen dit voorjaar in één klap drie vervolgtitels: 52 nieuwe zondagen, wandelen & lunchen; 25 zondagen, wandelen & groen; en 25 zondagen, wandelen & museum. Maar wie denkt dat hij er nu 102 nieuwe wandeltips bij heeft gekregen heeft het mis. De twee subvarianten blijken te bestaan uit een-op-een-kopieën van de stukjes in de 52 zondagen, het nieuwe én het oude boek. Volgt u het nog? Eerst de positieve dingen. De boekjes, met niet te lange wandelingetjes door dorpen, stadjes of steden, zien er gelikt uit, met mooie foto’s die elke zondag van het jaar tot een feestdag lijken te kunnen maken – al zijn ze wel allemaal gemaakt op zonnige voorjaars- of zomerdagen. En het zijn wel érg veel beelden van de lokale horeca. Maar het betreft dan ook geen ‘standaard’ wandelboeken: het gaat hier nadrukkelijk om een leuk ommetje gecombineerd met lekker lunchen, ofwel een plezierig dagje uit zonder meteen uren te moeten wandelen. Niets mis met dit concept; voor veel mensen zal dit juist  een ideale combinatie zijn.  52 nieuwe zondagen wandelen & lunchen  (auteur Ellie Brik), uitgeverij mo’media, lengte wandelingen rond de  5 km, 218 blz., € 22,50. (25 zondagen wandelen & museum + 25 zondagen wandelen & groen: 130 blz.,  € 12,50). 

●●●●●
 Maar horeca kan ook té leidend worden. Blind afgaan op de routes (helder omschreven en alle voorzien van een eenvoudig maar duidelijk kaartje) valt om die reden af te raden – kijk vooral zelf ook goed waar het mooi is. Zo voerde de wandeling in Delft het laatste stukje, voor ons onbegrijpelijk, door een van de weinige níét-mooie straten die deze verder prachtige stad kent. Erger is dat de auteur kennelijk niet de moeite heeft  genomen bij het twee jaar later integraal opnieuw gebruiken van teksten en foto’s uit het eerste boek, te checken of deze nog steeds actueel zijn. Zo was een horecagelegenheid in Delft inmiddels drastisch aangepast, en dat gebeurde toch echt al twee jaar vóór deze recente titel verscheen, wist de ober ons te vertellen.  Woerden is qua schoonheid natuurlijk van een andere orde dan Delft, maar de wandeling wijst je wel op de mooie gebouwen en pleintjes die er óók zijn, en dat is ook echt leuk aan dit boek – je ontdekt onbekende plekjes in eigen land waar je anders aan voorbij zou rijden. Maar wat jammer dan toch weer dat je, terwijl je via de Wilhelminaweg (en niet -straat, zoals het boek vermeldt) naar het kasteel (met horeca) wordt gestuurd, niet wordt gewezen op een indrukwekkend monument voor de tijdens de Tweede Wereldoorlog omgekomen joodse inwoners van Woerden. Je komt er nota bene pal langs! Waarmee dit toch wel een erg eendimensionaal boekje wordt. Denkt de auteur die zo van koffie met taart, lunchen en borrelen houdt dat de lezers daar dan óók wel niet in geïnteresseerd zullen zijn? Juist in Woerden moet je elke bijzonderheid meepikken, zou je zeggen. De wandeling door Dordrecht was dan weer erg fraai en deed ons verlangen naar meer Hollandse stadjes uit het boek.  Dan 25 zondagen wandelen & museum. Leuk is dat met name de onbekendere musea worden getipt. Apart is alleen dat bijna alle musea kilometers verderop liggen ten opzichte van de dorps- of stadswandeling; twee ritjes met de auto dus. Echt bizar wordt het als bij de stadswandeling in Breda wordt verwezen naar het TextielMuseum in een compleet andere stad: Tilburg, dertig kilometer verderop! Maak dan een nieuw boek los van die bestaande ommetjes,  als je de musea er met de haren bij moet slepen.   Ronduit teleurstellend is de tweede afgeleide: 25 zondagen wandelen & groen. Wij sloegen juist aan op dat groen: hoe fijn is het niet om na een mooie stadswandeling ook even neer te kunnen zijgen op een fraaie groene plek, met de verkoeling en gezonde lucht die de bomen leveren? Bij een deel van de plaatsen word je inderdaad naar zo’n groene oase geleid, al is de informatie over de wandelmogelijkheden bij het Naardermeer dan bijvoorbeeld weer niet volledig, en ligt een aantal van die groene plekken ook weer op tien tot vijftien (!) kilometer afstand van het betreffende stadje – waaróm toch? Maar nog erger is: bij een aantal blijkt het ‘groen’ geen park of (thee)tuin, maar gewoon een horecagelegenheid in de stad waar ze biologisch, dus ‘groen’ werken! Ja, zo kan ik het ook.  De horeca is in alle opzichten heilig in dit concept, zoveel is inmiddels wel duidelijk. Maar daarmee wordt dit verder fraai uitgevoerde boekje ondanks de vele leuke dagtripideeën er helaas vooral een van de gemiste kansen.  Lopen door Limburgs Heuvelland (auteurs: Rob Wolfs en Rutger Burgers), Uitgeverij Gegarandeerd Onregelmatig, 18 wandelingen (lengte 11 tot 18 km), 130 blz., € 17,95.  Nederland zit vol met schitterende plekken, maar er gaat natuurlijk niets boven de adembenemende schoonheid van Zuid-Limburg. Dat uitgeverij Gegarandeerd Onregelmatig onlangs weer een nieuw wandelboek (er waren er al een paar) over het zuidelijkste deel van ons land uitgaf, bezorgde mijn hart dan ook meteen een vreugdesprongetje. Ik koos om te beginnen voor een wandeling vanuit Epen; bewust, omdat ik hier al vaker had gewandeld en benieuwd was of deze route van veertien kilometer mij nog iets nieuws zou brengen. Dat deed het: het gebied blijkt nog mooier dan ik al wist, met een mij nog onbekend stukje langs riviertje de Geul, stille holle wegen en een pittige heuvelklim die deels door het bos voert en prachtige vergezichten oplevert – en dan toch geen mens tegenkomen. Afsluiting op het terras met het mooiste uitzicht van Nederland, de Gerardushoeve, is een must. Daar mijmerden wij nog even na, constaterend dat ook dít wandelboek van Gegarandeerd Onregelmatig weer van een buitengewone klasse is, met een heldere beschrijving en aanwijzingen die telkens weer gewoon blijken te kloppen – met dit boek moet je echt je best doen om verkeerd te lopen. Ook de kaarten zijn goed en geven als er dan toch enige twijfel is snel duidelijkheid welk paadje in te slaan. Van alle tochten is trouwens ook een gps-track te downloaden. Wandeling twee, eveneens veertien kilometer, begint net over de Belgische grens in Kanne, en dit was toch wel de spectaculairste wandeling tot nu toe. Onthoud dit: het fraaie Zuid-Limburg stopt niet bij de landsgrenzen! In dit deel van Wallonië (de Franstalige borden verhogen het vakantiegevoel) zijn de mergelgroeves misschien wel op hun mooist. Van stevig klimmen naar steil dalen gaat het, met een rustiek maar zeer aangenaam deel pal langs de Maas, die hier nog uitbundig begroeide oevers kent; er drijven zelfs grote hoeveelheden waterlelies op de rivier.  De tocht, die wel een redelijke conditie vereist – ook op het laatst, als de benen al vermoeid zijn, volgt nog een stevige klim – voert vlak voor het eindpunt nog over de binnenplaats van een heus kasteel (Neercanne, met horeca), wat deze topdag ook nog een welhaast koninklijk tintje geeft.||https://www.nrc.nl//nieuws/2022/07/07/van-stadsommetjes-tot-on-nederlands-natuurschoon-a4135846
2022-07-07||Minder hoge overbiedingen, meer woningen te koop: wat zeggen de NVM-cijfers?|| Je vóélt dat er verandering in de lucht hangt, zei NVM-voorzitter Onno Hoes donderdag bij de presentatie van de nieuwe kwartaalcijfers. „Maar waar het heen gaat met de woningmarkt, dat valt niet te voorspellen.” De cijfers geven nog geen duidelijkheid. Ze zijn diffuus. Ja, er staan veel meer woningen te koop – een teken dat de markt  aan het afkoelen is. Maar overbieden is nog altijd de norm, de prijzen stijgen  en de gemiddelde verkoop duurt nog steeds slechts 24 dagen.  Hoe de nieuwste NVM-cijfers te interpreteren? Vijf getallen uitgelicht. Zoveel kostte een  ‘bestaande’ woning het afgelopen kwartaal gemiddeld. Dat is 3,5 procent meer dan in het eerste kwartaal, toen de prijs voor het eerst sinds 2019 licht daalde (-2,1 procent). Op jaarbasis is het zelfs een stijging van 10,6 procent. Dat is flink, maar een stuk minder dan de afgelopen kwartalen. Toen waren de huizen vergeleken met een jaar eerder steeds rond de 20 procent duurder. De prijzen stijgen dus nog, maar minder hard. En de regionale verschillen zijn groot. In Alkmaar, bijvoorbeeld, daalde de huizenprijs met 1,5 procent ten opzichte van begin dit jaar. Ook zijn er forse verschillen tussen typen woningen.        Er zijn afgelopen kwartaal bijna 50.000 woningen te koop gezet door NVM-makelaars: 23 procent meer dan een jaar geleden en zelfs 46 procent meer dan in het vorige kwartaal.  Maar zowel de gemiddelde verkooptijd als het aantal transacties is níet toegenomen. Hoe kan dat?  Volgens de makelaarsvereniging zorgen de oorlog in Oekraïne, de oplopende rente en de dreigende recessie ervoor dat mensen de verkoop van hun huis naar voren halen. Het gaat bijvoorbeeld om mensen die een nieuwbouwwoning hebben gekocht die ze pas over een tijdje kunnen betrekken, maar alvast hun huidige woning verkopen. Of mensen die toch eerst willen verkopen voordat ze een nieuw huis kopen. Met andere woorden: mensen zijn bang dat de prijzen gaan dalen, en zetten nog snel hun woning te koop.  Mensen zijn bang dat de prijzen gaan dalen, en zetten nog snel hun woning te koop Dat de gemiddelde verkooptijd nog altijd 24 dagen is, komt volgens de NVM door verschillen tussen typen woningen: terwijl er (onder meer) meer hoekwoningen en 2-onder-1-kapwoningen zijn verkocht, blijft de verkoop van vrijstaande woningen en appartementen juist achter. Oftewel: starterswoningen en woningen in het hogere segment. Het kan ook meespelen dat er vooral de laatste weken meer huizen te koop zijn gezet, waardoor een langere verkooptijd nog niet in de kwartaalcijfers is opgenomen.  Logischerwijs is de krapte op de woningmarkt dus wat afgenomen: gemiddeld heeft een koper nu de keuze uit 2,1 woningen. De NVM maakt nog wel een nuancering: ondanks de flinke stijging in het aanbod is het „een heel normaal tweede kwartaal”. Tussen 2016 en 2020 werden er altijd minimaal 47.000 woningen te koop gezet in dat kwartaal.  Zoveel wordt er nu gemiddeld overboden op een woning. 80 procent van de woningen wordt boven de vraagprijs verkocht; een percentage dat al een jaar ongeveer hetzelfde is. Maar de mate van overbieden neemt wel af: eind vorig jaar was het 9,1 procent van de vraagprijs, vorig kwartaal 8,3 en nu dus nog minder. Mensen overbieden soms nog „uit gewoonte”, zei een hypotheekexpert deze week tegen NRC.         Er zijn het afgelopen kwartaal heel weinig nieuwbouwwoningen en bouwkavels verkocht: bijna de helft minder dan een jaar geleden. Dat is opmerkelijk, gezien de enorme bouwambitie van het kabinet en de populariteit van nieuwbouwwoningen (met gunstige energielabels). De NVM noemde verschillende oorzaken, waaronder een achterblijvende bouwproductie maar ook onzekerheid over de economie. Hierdoor zouden mensen voorzichtiger zijn met grote uitgaven, zeker voor een huis dat ze pas over een paar jaar kunnen betrekken.    Sinds de energieprijzen zo enorm zijn gestegen, is duurzaamheid belangrijker voor kopers. Grappig feitje: het woord ‘zonnepanelen’ komt steeds vaker voor in promotieteksten op Funda. Hoe groener het energielabel, hoe meer een woning stijgt in waarde. Eerder was een duurzame woning zo’n 25.000 euro meer waard dan een niet-duurzame vergelijkbare variant. Sinds de stijging van de energieprijzen is dat toegenomen tot  35.000 euro. „Investering in verduurzaming levert dus ook iets extra’s op”, aldus NVM-voorzitter Onno Hoes.  ||https://www.nrc.nl//nieuws/2022/07/07/minder-hoge-overbiedingen-meer-woningen-te-koop-wat-zeggen-de-nvm-cijfers-a4135845
2022-07-07||Nieuwe gasdeal Gasunie vermindert afhankelijkheid van Rusland||Gasunie heeft een flinke slag geslagen om de afhankelijkheid van Russisch gas te verminderen. Via dochter EemsEnergyTerminal is 7 miljard kubieke meter aan vloeibaar gas (LNG) gecontracteerd dat via twee drijvende terminals in de Groningse Eemshaven in gasvorm aan land wordt gebracht. Eind augustus komen twee recent gecharterde schepen naar verwachting aan in de Eemshaven  en die moeten het nu  gecontracteerde gas aan land brengen. Dergelijke schepen, Floating Storage and Regasification Units (FSRU) genaamd, kunnen elk jaarlijks 4 miljard kubieke meter vloeibaar gas verwerken. Gasunie, die de infrastructuur voor transport en opslag van gas voor Nederland en delen van Duitsland beheert,  stelt dat ook over de levering van de resterende 1  miljard kubieke meter „in de komende maanden” een contract wordt getekend. Over de prijs van het verworven gas zijn geen mededelingen gedaan. De leveranties – per schip – komen van de LNG-dochter van Shell en van het Tsjechische CEZ. Het is de bedoeling dat beide drijvende terminals, Exmar S188 en Golar Igloo, vijf jaar in de Groningse haven actief blijven. De twee drijvende terminals, waarvan er al een in Rotterdam is aangekomen, worden met hun jaarlijkse 8 miljard kuub goed voor zo’n 20 procent van de jaarlijkse gasconsumptie van Nederland. Daarnaast kan de al langer bestaande Gate-terminal in Rotterdam 12 miljard kuub vloeibaar gas naar het vaste leidingnetwerk transporteren. Daarmee is LNG, dat met een temperatuur van min 162 graden wordt vervoerd, goed voor de helft van de Nederlandse consumptie. Door aanpassingen aan de Rotterdamse terminal gaat de capaciteit daar binnen afzienbare tijd naar 16 miljard kuub.  Het nieuws van Gasunie komt aan de vooravond van een mogelijke verdieping van de Europese gascrisis. Komende week gaat gaspijpleiding Nord Stream 1 dicht voor onderhoud, en die verbinding van Rusland naar Duitsland is cruciaal voor de Europese leveranties door Gazprom.  Mogelijk wordt dit onderhoud door Rusland aangegrepen om de leveranties helemaal te staken. Door de grote afhankelijkheid van Duitsland van Russisch gas (60 miljard kuub) zou de sluiting van Nord Stream 1 ook gevolgen kunnen hebben voor Nederland. Volgens Europese afspraken moeten EU-lidstaten elkaar bij urgente gasproblemen helpen. Nederland zelf is voor circa 6 miljard kubieke meter afhankelijk van Russisch gas, maar vorige maand werd al het laatste contract tussen Gazprom en het Nederlandse handelsbedrijf GasTerra door de Russen opgezegd. De rest van de Nederlandse behoefte wordt vervuld door Noors (10 miljard kuub) en binnenlands (circa 6 miljard) aardgas. ||https://www.nrc.nl//nieuws/2022/07/07/nieuwe-gasdeal-gasunie-vermindert-afhankelijkheid-van-rusland-a4135844
2022-07-07||Kabinet-Rutte IV gaat onzeker en bezorgd de zomer in|| De oppositiepartijen mochten állemaal meedoen en meedenken. Dachten ze. Wekenlang hadden premier Mark Rutte en minister van Financiën Sigrid Kaag koffie gedronken met politieke leiders als Jesse Klaver (GroenLinks), Attje Kuiken (PvdA), Joost Eerdmans (JA21) – om steun te krijgen voor de begroting. Het leek er ook even op dat er was geluisterd: er waren misschien wel zés mogelijkheden, zei Kaag half juni in een debat, om nog dit jaar gezinnen te helpen die het zwaar hebben door de hoge energierekening en de stijgende prijzen. Attje Kuiken was zichtbaar opgelucht. Deze week bleek: het kon toch allemaal niet. Op vijfhonderd euro na, extra, voor mensen met de allerlaagste inkomens. In de Tweede Kamer kon je zien wat er gebeurt als je enorme verwachtingen wekt en niets nakomt: de hele oppositie, van links tot rechts, was woedend. En je zou verwachten: dan is het kabinet deemoedig, geeft toe dat het anders loopt dan de bedoeling was. En als iemand in Den Haag deemoedig kan doen, is het Mark Rutte wel.  Maar in de laatste vergaderweek van de Tweede Kamer voor de zomer bleek dat Rutte daar helemaal geen zin in had. Hij deed afwerend, op het chagrijnige af. Hij noemde het „onverantwoord” om de Belastingdienst of het UWV nóg meer plannen te laten uitvoeren. En vond PVV-leider Geert Wilders dat hij in de camera moest kijken en zijn harde boodschap aan de mensen zelf te vertellen? „Kom op, meneer Wilders, bewaart u die instructies maar voor uw fractie. Zo gaat u niet met mij om.” Zei Lilian Marijnissen van de SP dat het kabinet wel geld heeft voor wapens, en om grote bedrijven te helpen? Ze moest, vond Rutte, niet zo „kribbig” doen. In de Eerste Kamer deelt de oppositie de lakens uit En dat voor een premier die niets kan zonder de oppositie: in de Eerste Kamer heeft zijn kabinet géén meerderheid. En over alle ambitieuze plannen die Rutte IV in januari presenteerde – denk aan klimaat en stikstof, wonen – moet ook daar worden gestemd. Nu, aan het eind van het politieke seizoen, kun je alleen maar vaststellen dat de daadkracht van Rutte IV er nog wel is, maar dat die kan omslaan in totale machteloosheid. In het debat van deze week kon je het al even zien toen D66’er Steven van Weyenberg tegen Klaver begon over de begroting van Rutte IV: ging GroenLinks die echt tegenhouden in de Eerste Kamer? Die partij wilde dus géén extra geld voor de kinderopvang, of voor gehandicapten met een Wajonguitkering? Hij klonk oprecht verbaasd. Maar als Van Weyenberg goed om zich heen keek: GroenLinks en PvdA willen sámen optrekken om aan hun kiezers te laten zien dat ze ertoe doen en met z’n tweeën nog meer macht hebben. Aan de rechterkant proberen partijen als JA21 en BBB te bewijzen dat ze serieus aan politiek doen en méé willen doen, ook in de Eerste Kamer. Maar dan willen ze ook serieus worden genomen. „In de Eerste Kamer”, zei Joost Eerdmans van JA21 deze week, „deelt de oppositie de lakens uit.” Zijn partij heeft daar nu al zeven zetels, BBB staat in de peilingen op forse winst, en in maart volgend jaar zijn de Provinciale Statenverkiezingen – die bepalen hoeveel zetels partijen hebben in de Eerste Kamer. Bij de vier coalitiepartijen overheersen vooral zorgen. VVD, D66 en CDA staan in peilingen op flink verlies, en alle drie die partijen worstelen  met zichzelf. D66 is nog aan het bijkomen van affaires die te maken hadden met grensoverschrijdend gedrag. En wat opvalt: in de vorige kabinetsperiode probeerde D66 nog met eigen ideeën en afwijkende standpunten aandacht te trekken, nu helemaal niet. De partij lijkt een plek te zoeken in de luwte. En over ‘nieuw leiderschap’, de campagnebelofte waarmee D66 in 2021 veel zetels won, hoor je Sigrid Kaag nooit meer. Buiten de Tweede Kamer is zij ook nauwelijks zichtbaar. CDA’ers vinden dat hún leider, minister van Buitenlandse Zaken Wopke Hoekstra, zichzelf weleens meer mag laten zien als partijman. Ze denken dat hij geniet van zijn rol in het kabinet, maar hoeveel hart heeft hij voor het CDA? Leden klagen dat ze hem sinds hij partijleider is nooit een inspirerend christen-democratisch verhaal hoorden vertellen. In de partijtop is nu afgesproken dat fractievoorzitter Pieter Heerma maar wat meer het gezicht van het CDA moet worden. Het is nu zíjn opdracht om kiezers te laten zien dat het CDA ook standpunten durft in te nemen die tegen de coalitieafspraken in gaan. Bij de VVD had de partijtop niet zien aankomen hoe groot de onvrede bij de eigen achterban zou worden over de stikstofaanpak. Waar de VVD ook mee zit: als bijna langstzittende premier van Nederland wordt Mark Rutte steeds vaker en feller verantwoordelijk gehouden voor wat er de afgelopen twaalf jaar misging in Nederland. Niet alleen door de oppositie, die kansen ziet om de positie van de VVD in te nemen als het beeld van Rutte steeds negatiever wordt en zijn partij daar in de peilingen onder lijdt. Ook bij de eigen VVD-achterban verliest Rutte volgens onderzoek van EenVandaag fors aan populariteit. De enige coalitiepartij die er in de peilingen wel goed voorstaat, de ChristenUnie, heeft toch ook een probleem. Het wil CU-minister van Landbouw Henk Staghouwer maar niet lukken om boeren het gevoel te geven dat het kabinet ook naar hen luistert, en in het debat over de stikstofplannen, in juni, was overduidelijk dat het geduld van de Tweede Kamer met hem aan het opraken is. De vroegere politiek assistent van Carola Schouten, Staghouwers voorganger op Landbouw, komt Staghouwer nu tijdelijk helpen. Het was allemaal niet zoals het de ministers en staatssecretarissen van Rutte IV voor ogen stond, een half jaar geleden: ze gaan de zomer in met veel meer problemen dan toen. En met veel opdrachten vanuit de Tweede Kamer. Daar werd op donderdag, de laatste vergaderdag, gestemd over honderden moties. Het zou tot ver na middernacht kunnen gaan duren. In de coalitiepartijen klonk cynisch commentaar: „Daarna komt het weer helemaal goed met Nederland.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/07/kabinet-rutte-iv-gaat-onzeker-en-bezorgd-de-zomer-in-a4135842
2022-07-07||Twee nieuwe verdachten moordzaak Peter R. de Vries blijven langer vastzitten||Twee van de drie verdachten die maandag zijn aangehouden op verdenking van betrokkenheid bij de moord op Peter R. de Vries blijven veertien dagen langer vastzitten. Het OM meldt donderdag dat het voorarrest van de 27-jarige Poolse man die maandag in detentie werd aangehouden door de rechter-commissaris met veertien dagen is verlengd. De 27-jarige Nederlandse man die op Curaçao werd aangehouden is overgebracht naar Nederland, voor hem gold al een bevel tot bewaring van veertien dagen. Over de derde verdachte, een 26-jarige Nederlandse man die maandag in Barcelona werd aangehouden, meldt het OM dat hij nog in Spanje zit. Justitie wil hem overbrengen naar Nederland en meldt dat de man „zich niet verzet” tegen zijn overlevering. Mogelijk kan hij volgende week worden overgeleverd, aldus het OM. De verdachte met de Poolse nationaliteit wordt door justitie verdacht van het aansturen van de uitvoerders van de moord op De Vries. Volgens het OM is hij „vermoedelijk” de gebruiker van de Google Pixel telefoon waarmee op 6 juli 2021, de dag dat Peter R. de Vries in Amsterdam werd neergeschoten, is gecommuniceerd met de uitvoerders van de moord. De andere twee mannen zouden filmpjes hebben gemaakt van de aanslag op De Vries en die hebben verspreid op het internet.||https://www.nrc.nl//nieuws/2022/07/07/twee-nieuwe-verdachten-moordzaak-peter-r-de-vries-blijven-langer-vastzitten-a4135836
2022-07-07||‘Premier Johnson, de situatie is onhoudbaar’||Als ware hij niet verslagen, zo monter kondigde Boris Johnson donderdagmiddag aan dat hij opstapt als premier van het Verenigd Koninkrijk. Hij vond het jammer dat hij zijn collega’s niet had kunnen overtuigen dat het „bizar” was om nu te vertrekken, zei hij, maar had zich niet helemaal uit het veld laten slaan. Zo zou hij aanblijven tot er een nieuwe regeringsleider was gevonden. „Boeoeoeoeoe”, klonk het in de verte vanuit het publiek. „Ik weet dat velen van jullie opgelucht zijn dat ik vertrek”, aldus Johnson. „En misschien zullen er ook best een paar teleurgesteld zijn.”     Inderdaad, teleurgesteld. „Teleurgesteld en wanhopig.” Zo was de stemming bij de Britse Conservatieve Partij, zei Tory-prominent Steve Baker donderdagochtend tegen de BBC voor de deur van Downing Street 10, waar de pers uren wachtte tot Johnson naar buiten zou komen om zijn vertrek aan te kondigen. Ik weet dat velen van jullie opgelucht zijn dat ik vertrek. En misschien zullen er ook best een paar teleurgesteld zijn Boris Johnson bij aankondiging van zijn aftreden Maar, gaf Baker desgevraagd toe, het Conservatieve leiderschap was ook wel „een circus” geworden. In minder dan 48 uur hadden  meer dan vijftig regeringsfunctionarissen hun ontslag ingediend, uit onvrede met het leiderschap van de premier. En verspreid over drie dagen was een hele parade van partijleden in de publieke arena voorbij getrokken om Johnson – hetzij met een subtiel zetje, hetzij met een flinke duw – te verstaan te geven dat hij plaats moest maken. Het politieke spektakel dat leidde tot het opstappen van Johnson begon dinsdagavond om 18.02 uur (Britse tijd)  met een tweet waarin minister Sajid Javid (Volksgezondheid) zijn vertrek aankondigde, negen minuten later gevolgd door een soortgelijke tweet van zijn collega Rishi Sunak (Financiën).  Aanleiding voor hun ontslagbrieven was de erkenning van Johnson dat hij wél had geweten van de beschuldigingen van handtastelijkheden aan het adres van partijgenoot Chris Pincher voordat hij hem een belangrijke baan gaf – hetgeen de premier eerder had ontkend.  Maar in de  brieven van Javid en Sunak ging het om meer dan het gedraai rond Pincher. Javid schreef met zoveel woorden dat Johnson niet integer is, en incompetent. Sunak schreef in feite dat hij heeft vastgesteld dat de premier niet eerlijk was, ook niet in zijn communicatie jegens de burger over ’s lands financiën.  Het einde van Johnson was met de kennis van nu  al eerder begonnen. Misschien bij Partygate, het schandaal over de feestjes in de ambtswoning tijdens de coronalockdowns, en het gedraai van Johnson daarover. Of misschien ruim anderhalf jaar geleden al bij Johnsons gedraai rond parlementariër Owen Paterson, die van corruptie was beschuldigd. Pincher was de spreekwoordelijke druppel. En het opstappen van twee belangrijke ministers was het begin van de terminale fase, waarin Johnson sinds dinsdagavond verkeerde. Maar het duurde nog even voor dat tot iedereen was doorgedrongen. Enkele minder bekende partijleden stapten dinsdagavond ook op, maar de partijprominenten hielden zich stil, of schaarden zich volmondig achter de premier. Hij benoemde, in een vlucht naar voren, nog dezelfde avond twee plaatsvervangers. De gerespecteerde minister van Onderwijs, Nadhim Zahawi, werd gepromoveerd naar Financiën.   Woensdagmiddag liet Johnson zichzelf voor het eerst na het ontslag van de ministers zien, bij het wekelijkse vragenuurtje in het Lagerhuis. Geflankeerd door een geamuseerd knikkende Zahawi sprak Johnson, op zijn kenmerkende strijdbare toon, over zijn dagelijkse werkzaamheden, tot hij zelf in lachen uitbarstte – zich kennelijk bewust van de absurde situatie. Voor het vragenuurtje begon waren al vijftien regeringsfunctionarissen opgestapt, binnen dat uurtje vertrokken er nog twee. Toen Johnson na afloop het Lagerhuis verliet, riep één parlementariër plagerig: „Bye Boris!” En toen klonk het uit vele kelen: „Dáááág! Dááág!” Op Johnsons agenda stond woensdagmiddag ook nog een vergadering met de voorzitters van alle commissies van het Lagerhuis. Zij vuurden twee uur lang kritische vragen op de premier af, over de meest uiteenlopende kwesties, die hij amper kon pareren. Hakkelend sleepte hij zich naar het einde.  Na afloop wachtte een volle ambtswoning op hem. Daar hadden vertrouwelingen zich verzameld om Johnson achter de schermen toe te spreken. Er waren woorden van onaflatende steun, van minister Nadine Dorries (Cultuur) bijvoorbeeld. Maar er was ook een stevige delegatie van ministers naar Downing Street gekomen om met Johnson te praten over een enigszins waardige aftocht.   Intussen was  uitgelekt dat minister Michael Gove (Huisvesting), één van Johnsons belangrijkste bondgenoten, die ochtend al bij de premier was langsgeweest om hem te vertellen dat hij moest opstappen. Toen dat naar buiten kwam, gaven de analisten Johnson op. De dreun van Gove zou Johnson niet meer te boven komen. Woensdagavond zou Johnson opstappen, voorspelden ze.  Groot was het ongeloof in Westminister daarom toen ’s avonds uit Downing Street het bericht kwam dat Johnson zich nog altijd tegen zijn vertrek verzette. Gove kreeg een telefoontje van Johnson dat hij ontslagen was.  De doodsteek volgde pas donderdagochtend, uitgerekend van de kersverse minister van Financiën Nadhim Zahawi, die een dag eerder nog aan Johnsons zijde zat in het parlement. Op Twitter was om 08.43 uur voor iedereen te lezen: „Premier, de situatie is onhoudbaar en wordt alleen maar erger: voor u, voor de Conservatieve Partij en bovenal voor het land. U moet nu het juiste doen  en gaan.” Niet lang daarna kwam via de BBC het bericht dat Johnson het opgaf. Maar niet helemaal. In een ultieme poging grip te houden voor hij zijn aftreden officieel bekendmaakte, benoemde hij nog zes nieuwe ministers, met wie hij verder wil regeren tot er een nieuwe leider is gevonden. Tot ongenoegen overigens van veel Tories, die zeggen dat Johnson onmiddellijk moet vertrekken. De leiderschapsstrijd is intussen allang begonnen. Steve Baker, die naar eigen zeggen zo „teleurgesteld” was, had zelfs voor Johnson zijn aftreden bekend had  gemaakt gezegd dat hij  wel premier wilde worden. Andere Conservatieven met die ambitie zouden – niet geheel toevallig – politici zijn die de afgelopen dagen nadrukkelijk van zich hadden laten horen. Sajid Javid wordt genoemd, net als Rishi Sunak, Michael Gove en Nadhim Zahawi. Wie een politieke doorstart wil, trekt  zo snel mogelijk zijn handen van Boris Johnson af.  Baker, de Brexiteer die eerder had geholpen oud-premier Theresa May ten val te brengen en in april al publiekelijk had gezegd dat Johnson moest opstappen, zei het donderdag zo tegen de BBC: „We moeten nu een glimlach opzetten en onze borst vooruit steken.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/07/premier-johnson-de-situatie-is-onhoudbaar-a4135841
2022-07-07||Kamer akkoord met aankoop F-35’s en Reaper-drones ter waarde van ruim een miljard|| Nederland koopt zes extra  F-35-gevechtsvliegen en nog eens vier MQ-9 Reaper-drones. Met de orders, waarvoor de contracten de komende weken worden getekend, is ruim een miljard euro gemoeid. De Tweede Kamer heeft donderdag, op de laatste dag voor het zomerreces, met grote meerderheid goedkeuring gegeven aan de aankopen. De Nederlandse F-35-vloot komt daarmee op 52 exemplaren, genoeg voor drie complete squadrons. De Reaper-drones, die niet alleen verkenningswerk doen maar ook raketten kunnen afvuren, verdubbelen in aantal. Het  parlementaire jawoord is het sluitstuk van een unieke spoedprocedure. Normaal gesproken zou de Kamer de aankopen hebben gewogen tijdens de behandeling van de defensiebegroting voor volgend jaar.  Door alvast ja te zeggen tegen de extra F-35’s en Reapers heeft de Kamer nu het zogeheten budgetrecht versneld uitgeoefend – een parlementaire primeur. De Kamer heeft dit gedaan op verzoek van staatssecretaris Christophe van der Maat (Defensie, VVD), die in een brief van 24 juni tot spoed maanden. Als de bewindsman de contracten niet snel zou tekenen, zo zei hij,  zou Nederland bij de fabrikanten achteraan in de rij komen. Dan dreigde een vertraging van jaren, terwijl Nederland nu juist snel vijf miljard extra aan defensie wil uitgeven. Vrijwel alle partijen zijn hierin meegegaan. Alleen Kamerlid Jasper van Dijk (SP) wilde de aankopen pas dit najaar bespreken met de rest van defensiebegroting. Bij het ingelaste debat van maandag wees Van Dijk erop dat er bijvoorbeeld nog geen juridisch kader is voor de inzet van bewapende drones. Zijn collega Sietse Fritsma (PVV) richtte zijn pijlen vooral op de F-35, die nog altijd honderden tekortkomingen heeft. Hun moties voor uitstel (SP) of afstel (PVV) kregen donderdag vrijwel geen steun. Voor veel partijen zijn de extra aankopen nog maar het begin van veel meer investeringen. Kamerlid Peter Valstar (VVD) wees er maandag bijvoorbeeld op dat het aantal van 52 Nederlandse F-35-toestellen nog altijd kleiner is dan dat van Finland (64), of veel minder dan de 200 F-16-vliegtuigen die Nederland had aan he einde van de Koude Oorlog.||https://www.nrc.nl//nieuws/2022/07/07/kamer-akkoord-met-aankoop-f-35s-en-reaper-drones-ter-waarde-van-ruim-een-miljard-a4135840
2022-07-07||Lokale verduurzaming stagneert. In Bernheze blijkt waarom||Als een rustige mozaïek  is het Noord-Brabantse gebied De Bleeken verdeeld tussen landbouwgrond, wegen, bebossing en slootjes. Aan de grens van de gemeente Bernheze regeert de rust van een kabbelend beekje, een grazende koe en een grasmaaiende boer. In de verte klinkt de snelweg A59.  Zo is het al tientallen jaren. Als het aan Bernheze had gelegen, was dat zicht aangevuld met drie reusachtige windmolens en het gehoor met het gezwiep van de ronddraaiende wieken. 250 meter, zo hoog hadden ze kunnen worden, als wolkenkrabbers in een niemandsland. In één klap zou de gemeente daarmee voldoen aan haar opdracht om in 2030 0,06 terawattuur aan duurzame energie op te wekken. In de rest van de gemeente zou er geen windmolen  of rijen zonnepanelen meer aan te pas hoeven komen.  
 Toch komen de windmolens er voorlopig niet. Lokaal verzet leidde tot twijfel bij de gemeenteraad; een uitspraak van de Raad van State over milieu- en omgevingsnormen leidde tot verder uitstel – als het geen afstel wordt.  Daarmee stagneert de verduurzaming van de gemeente, die onderdeel is van de Regionale Energiestrategie (RES) Noordoost-Brabant. Alle Nederlandse gemeentes zijn verenigd in zulke RES-regio’s, die volgens het klimaatakkoord in 2030 samen 35 terawattuur aan duurzame energie moeten opwekken. De gemeentelijke ambities tellen zelfs op tot 55 terawattuur.  Het bereiken van die doelen kan in gevaar komen, bleek donderdag uit een tussentijdse rapportage van alle regionale plannen. De uitwerking is complex en loopt op veel plekken stroef. De verduurzaming van Nederland is een ruimtelijke puzzel waarin veel stukjes niet op elkaar dreigen aan te sluiten. Bestuurlijke processen en een gebrek aan ruimte op het energienet zorgen voor verdere vertraging. Een jaar nadat Noordoost-Brabant zijn klimaatplannen vastlegde, is nog niet de helft ingevuld - voor de overige helft ontbreekt het aan realistische plannen. Net als op veel plekken botsen de ambities met de realiteit van schaarse ruimte – en met lokaal verzet.  Op het erf van Lydia Fraaije aan de rand van Heesch, één van de dorpen van Bernheze, laadt een elektrische auto op. Vanuit een stacaravan stuurt ze de bouw van een klimaatneutraal huis aan. Dat huis, zegt Fraaije in een kleine kas die als entree en eetkamer van haar caravan dient, „is onderdeel van het ecosysteem, in plaats van een verstoring ervan”. Het wordt gebouwd van duurzame materialen en gaat stikstof en CO2 opnemen.  Toen vorig najaar een brief in de bus viel waarin de gemeente windmolens aankondigde, keek Fraaije toch raar op. „Ik ben het eens met de energietransitie, maar niet alles is heilig”, zegt ze. Inmiddels is ze betrokken bij het lokale verzet tegen de bouw van windmolens in Bernheze.  Fraaije is niet per se tégen windmolens, benadrukt ze. Sterker: ze zouden in haar voortuin mogen komen.  Ze moeten wel passen in de omgeving. „Dat is hier niet het geval.”  Actievoerder Lydia Fraaije is niet per se tégen windmolens, benadrukt ze, maar ze moeten wel passen in de omgeving.  Foto Merlin Daleman „Bernheze betekent letterlijk water en bos”, vertelt ze tijdens een wandeling door het gebied. „Dat heb je hier nu nog. De hoge windmolens zouden dat verstoren.” Langs waterloop de Grote Wetering, door gras dat tot boven de knie groeit en grond waarin schoenen wegzakken, houdt ze ineens stil. Je hoort alleen de wind die door bebossing raast. Ze wijst naar de eindeloze weilanden verderop: „Daar zouden ze komen. Kun je het je voorstellen?” Al jaren denkt Bernheze na over de bouw van windmolens. En al jaren wordt er gekeken naar De Bleeken. Twintig jaar geleden stonden er elf windmolens ingetekend, de hele horizon zou ermee gevuld worden. Dat plan ging niet door. Toen vorig jaar duidelijk werd hoeveel duurzame energie Bernheze moet opwekken, zetten onderzoekers alles nog eens op een rij. Ogenschijnlijk heeft de gemeente ruimte genoeg: Bernheze bestaat behalve uit dorpen vooral uit natuur en landbouwgrond. Maar er moet bij  het plaatsen van windmolens rekening worden gehouden met de ‘inpassing’ in het landschap, de natuur die verstoord wordt, de cultuurhistorische waarde van grond, de aansluiting op het elektriciteitsnet, de radarzone van nabijgelegen vliegbasis Volkel en de financiële haalbaarheid. Van de negentig vierkante kilometer bleek één klein strookje landbouwgrond geschikt: De Bleeken.  Pech: Bernheze is wat ze noemen „windluw gebied”, waardoor de onderzoekers concludeerden dat alleen de hoogste  windmolens rendabel zouden zijn, en alleen op die plek realiseerbaar. Die zijn  hoger dan de Euromast, slechts dertig meter korter dan de Eiffeltoren. Toeval: het enige bruikbare gebied is aan de grens van de gemeente, naast het dorp Vinkel, onderdeel van de gemeente Den Bosch. In dat dorpje groeide vanaf de eerste bewonersavond het verzet. Fraaije was erbij en sloot zich aan. „Bijna íedereen in Vinkel heeft de petitie tegen de windmolens ondertekend”, zegt ze trots. De boodschap was duidelijk: niemand in Vinkel wilde de windmolens. In zijn kantoor met uitzicht over het dorpsplein van Heesch tilt wethouder Rien Wijdeven de handtekeningen op. Ze zijn verkleurd, liggen al tijden in een plantenbak in de vensterbank. Wijdeven: „Ik snap de zorgen heel goed. Maar we móeten duurzame energie opwekken. En dat kan in dat gebied het beste.” Lokaal klimaatbeleid is een taai dossier dat leeft van technische termen die het zicht van burgers op wat er gaande is vertroebelen. De RES 1.0, de plannen die gemeenten momenteel maken. De RES 2.0, de plannen die vanaf volgend jaar gemaakt worden. SDE-subsidies, niet te verwarren met SDE II-subsidies. Terawatturen. Netcongestie.  In de kern komt het hierop neer: de afspraken in het Parijse klimaatakkoord zijn uitgewerkt in het Nederlandse klimaatakkoord en belandden  uiteindelijk op het bureau van de wethouder van Bernheze. Wat onder anderen door toenmalig president Obama en president Xi Jinping werd bekrachtigd, wordt mede uitgevoerd door Rien Wijdeven, al 24 jaar wethouder in Bernheze en net herbenoemd voor nog eens vier jaar.  Wethouder Rien van de Wijdeven: „Ik snap de zorgen heel goed maar we móeten duurzame energie opwekken. En dat kan in dat gebied het beste.” Gemeenten hebben daarmee een grote rol gekregen in de verduurzaming van Nederland. Ze moesten zich inschrijven op het aantal terawattuur duurzame energie die ze in 2030 wilden opwekken.  Achteraf, zegt Wijdeven, dacht Bernheze er veel te gemakkelijk over. 0,06 terawattuur moest het opwekken, hoe moeilijk kon dat zijn?  Nou, moeilijk dus, kwam Wijdeven al snel achter. De discussie over de windmolens die in één keer de ambities zouden vervullen, werd volgens de wethouder met „emoties” en „oneigenlijke argumenten” gevoerd. „Er wás nog helemaal geen besluit over de hoogte van windmolens”, zegt hij.  Dat in het haalbaarheidsrapport gerekend werd met molens van 250 meter hoog, was volgens hem slechts „een fictief voorbeeld” dat „een eigen leven is gaan leiden”. Toch concludeert het rapport dat die 250 meter hoogte „noodzakelijk is om nog een financierbaar project te kunnen realiseren”.  Wijdeven: „200 meter, 220 meter of 250 meter: het had ook niks uitgemaakt. Mensen wilden überhaupt geen windmolens.”  Maar niet alleen door lokaal verzet staan de windmolens in de wacht. Een uitspraak van de Raad van State legde vorig jaar een bom onder de verduurzaming van Nederland. Normen over onder meer de afstand tot woonhuizen, de slagschaduw en het geluid dat windmolens maken moeten opnieuw bepaald worden, oordeelde de hoogste bestuursrechter. Sommige gemeenten maken nu zelf normen. Maar de meesten wachten op nieuwe normen van het kabinet, die pas op z’n vroegst in de loop van 2023 zijn ingevoerd. Begin dit jaar besloot ook de Bernhezense raad daarop te wachten. Het duurt vervolgens nog jaren eer nieuwe windmolens ingepland, goedgekeurd en gebouwd zijn.  Net als veel gemeenten kijkt Bernheze nu naar zonneweides als alternatief. Met 26 hectare aan zonnepanelen wordt evenveel duurzame energie opgewekt als met drie grote windmolens. Dan wordt de klimaatambitie alsnog gehaald. Ogenschijnlijk is op de 9.000 hectare grond genoeg ruimte te vinden. Maar Wijdeven twijfelt: „In het buitengebied is een strijd gaande om de ruimte. We hebben grond nodig voor woningbouw, voor industrie, voor landbouw, voor de aanleg van meer natuur én voor zonneweiden. Ik denk dat het kan. Maar de puzzel met die vijf factoren moet wel gelegd worden.”  De verkleurde handtekeningen van tegenstanders van de windmolens liggen op kantoor van de wethouder.   Foto Merlin Daleman En zelfs al zou de 0,06 terawattuur duurzaam opgewekt worden, dan kan het stroomnetwerk dat nog niet aan. Het netwerk in Noord-Brabant zit vol en het zal nog jaren duren voordat er genoeg ruimte is. Praktisch betekent het dat Bernheze bedrijven die gesubsidieerde zonnepanelen op het dak hebben gelegd niet op het net kan aansluiten. Een verplichting om op een nieuw bedrijvenpark zonnepanelen te plaatsen is losgelaten. „We moeten landelijk 35 terawattuur opwekken, maar met ons prehistorische energienetwerkje kan dat nog niet”, constateert Van de Wijdeven.  Ook een gebrek aan regionale samenwerking verhindert snellere verduurzaming, klagen raadsleden. „Het heet de Regionale Energiestrategie, maar er zit niks regionaals in. Níks”, zegt Jesse Jansen van Progressief Bernheze. „Het is een opdracht van het Rijk aan de regio. Vervolgens krijgt elke gemeente een eigen opdracht. Je zoekt het zelf maar uit.” Gemeenten kunnen samenwerken. Ze kunnen het ook niet doen. „Iedereen kijkt naar zijn eigen eilandje”, ziet CDA-fractievoorzitter Mart Smits. Hij wijst naar plannen van Den Bosch en Oss om samen windmolens te bouwen in een polder ten noorden van Bernheze. Maar Bernheze zélf mag daar niet bij. In Oss speelt het volle stroomnet bovendien minder een rol en de wethouder denkt dat Oss wel iets van de Bernhezense opdracht kan overnemen. Smits ziet het niet gebeuren: „Gemeenten willen hun eigen inwoners niet belasten met een samenwerking.” Het gevolg is versnippering, waarschuwt hij. Als uit de hemel gegooid strooigoed zullen over een aantal jaar overal in het Noordoost-Brabantse landschap clustertjes windmolens en zonneweides staan.  Bewoner Fraaije ziet wel wat in de zonneweiden. Beter nog: „Agrosolar, zodat ónder de zonnepanelen landbouw kan plaatsvinden. Dat past in deze omgeving.” Omdat ze niet alleen tegen wil zijn, heeft ze ook een eigen plan: meer bomen planten. „Je moet niet blind sturen om méér energieopwekking”, zegt ze. „Er moet ook energie bespaard worden. Bomen helpen daarbij, omdat ze voor afkoeling zorgen.” Na aanvankelijk geen gehoor te krijgen bij de gemeente, is er nu sympathie voor haar initiatief. Tegelijkertijd zegt raadslid Jansen: „Ik heb nog nooit een boom energie zien opwekken, en dat is wel de opgave waar we nu voor staan.” De RES draait nu vooral om opwekking, niet besparing. Wethouder Wijdeven: „Als je veertig tot zestig hectare bos wilt aanleggen, zit je weer met de strijd in het buitengebied. Boeren kijken naar het rendement van hun grond. Een zonnepaneel levert ze veel meer op dan een boom.” Hij slaakt een diepe zucht. „2030 gaat ’m niet worden.” Gemeenten, zegt hij, „proberen nu het laaghangend fruit te plukken, door windmolens en zonnepanelen te plaatsen waar dat relatief gemakkelijk kan. En zelfs dat gaat al moeizaam. Na 2030 is dat fruit op, maar moet er wel nóg meer duurzame energie opgewekt gaan worden”.  Lukt het Bernheze niet de klimaat-ambitie in te vullen, dan kan de provincie ingrijpen. Wijdeven: „Zíj bepalen dan waar  windmolens komen.” Hij schudt zijn hoofd. „Dan ben je de regie kwijt, de zeggenschap, en de winsten vloeien weg. Dus: zélf regelen”. En hij slaat met zijn hand op tafel. ||https://www.nrc.nl//nieuws/2022/07/07/verzet-in-bernheze-tegen-windmolens-hoger-dan-de-euromast-a4135839
2022-07-07||Levenslang en vrijspraak in omvangrijk liquidatieproces Eris||Ferrel T.(36) heeft levenslang gekregen voor betrokkenheid bij de moord op Justin Jap Tjong. Een andere verdachte, Guyno O. (30), is vrijgesproken omdat het OM niet kon bewijzen dat hij wist van de liquidatie. Dat heeft de rechtbank Midden-Nederland donderdag geoordeeld. De uitspraak is onderdeel van het megaproces Eris. T. lokte de 25-jarige Jap Tjong begin 2017 in de val, wat leidde tot zijn dood in de Amsterdamse wijk Osdorp. Daar overleed hij aan tientallen pistoolschoten. Het OM eiste in april tegen beide mannen levenslang. Jap Tjong werd volgens justitie in opdracht van Ridouan Taghi vermoord als vergelding voor zijn betrokkenheid bij de vergismoord op Hakim Illi, kort voor de moord op Jap Tjong. Illi was een telg uit een invloedrijke Utrechtse onderwereldfamilie en bekende van Taghi. Zijn familie zou geëist hebben dat de moord werd vergolden. De hoofdverdachte voor de moord op Jap Tjong, de 57-jarige Roël T., werd in 2020 voorlopig vrijgelaten. Hij werd er door het OM van verdacht de trekker te hebben overgehaald. De rechtbank Midden-Nederland veroordeelde Ferrel T. en Guyno O. begin 2019 tot celstraffen van 26 jaar voor de zogenoemde Utrechtse vergismoord op Hakim Changachi en een poging tot moord op een ander, twee dagen later. T. ging in beroep en werd door het gerechtshof in Arnhem veroordeeld tot 21 jaar cel. Het deelonderzoek naar T. en O., dat Charon II heet, is onderdeel van het omvangrijke liquidatieproces Eris. Dit dossier telt ruim 50.000 pagina’s en er staan negentien verdachten in terecht, onder wie kopstukken en leden van de motorclub Caloh Wagoh. Zij worden naast vijf moorden  binnen acht maanden tijd – die op Jap Tjong is daarvan de eerste – verdacht van tien pogingen tot moord, verboden wapenbezit en afpersing. De rechtbank Midden-Nederland legde dinsdag al drie keer levenslang op in het Eris-liquidatieproces. Onder de levenslang veroordeelden is hoofdverdachte Delano R., oprichter van de Haagse straatbende The Crips en president van motorclub Caloh Wagoh.||https://www.nrc.nl//nieuws/2022/07/07/levenslang-en-vrijspraak-in-omvangrijk-liquidatieproces-eris-a4135822
2022-07-07||Een miljoen moslims beginnen hadj in Mekka||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/07/een-miljoen-moslims-beginnen-hadj-in-mekka-a4135817
2022-07-07||Wat vindt NRC | Johnson heeft zijn forse meerderheid verspeeld||Na 39 uur heeft Boris Johnson uiteindelijk de conclusie getrokken die zijn belangrijkste collega in het kabinet, minister van Financiën Rishi Sunak, dinsdagavond al trok: de Britten „verlangen terecht dat het kabinet fatsoenlijk, bekwaam en serieus handelt”.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Johnsons vertrek was weinig waardig. Hij ging niet zonder tegenstribbelen. Woensdagmiddag, toen elk nieuw uur partijprominenten ontslag namen met verwijzingen naar „het landsbelang”, zei hij uitdagend in het Lagerhuis dat hij niet aan opstappen dacht.  Hij verwees naar zijn „enorme mandaat” van 14 miljoen stemmen dat hij zou hebben, daarmee voorbijgaand aan het feit dat hij slechts gekozen is door 25.351 Engelsen in zijn eigen kiesdistrict. Een Britse premier wordt niet door de kiezers gekozen, maar door de eigen partijleden. Een primus inter pares.  Een maand geleden won Johnson een vertrouwensstemming in zijn fractie, met 59 procent van de stemmen. Hij noemde die uitslag toen „extreem goed, positief, beslissend”. Hij zal zich ook veilig hebben gevoeld. Volgens de regels die in de Conservatieve fractie gelden, zou hij tot juni 2023 veilig zijn. Hij negeerde de waarschuwingen dat een nieuw schandaal een nieuwe dynamiek zou opleveren. Dat het verliezen van twee zetels bij tussentijdse verkiezingen, waarvan één al bijna honderd jaar in Conservatieve handen was, de stemming in de achterban zou beïnvloeden. Dat het Johnsons lakse omgang met de waarheid is – en/of zijn beroerde geheugen voor details – die leidde tot zijn ontslag, is toepasselijk. Twee eerdere banen eindigden ook nadat hij op onwaarheden werd betrapt. Dat hij die met flair en charme brengt, zorgde er tegelijk voor dat hij ook steeds werd gepromoveerd. En dat hem veel werd vergeven: van het schrijven van nonsens over de EU als journalist tot het geven van feestjes tijdens de lockdown als premier. Achteraf had hij altijd spijt. Zoals nu: het was „achteraf gezien” niet goed geweest om een partijgenoot een belangrijke functie te geven terwijl diens seksueel wangedrag was bewezen en Johnson dat wist.  De Conservatieve ministers, staatssecretarissen en andere partijfunctionarissen die de afgelopen dagen het zinkende schip verlieten, kenden zijn verleden. Wisten dat zijn morele kompas niet altijd naar het noorden wijst. En steunden Johnson tóch twee jaar lang, namen het steeds voor hem op. Hij was immers het Brexit-stemmenkanon.  Johnsons getrouwen wijzen erop dat hij de Brexit voor elkaar heeft gekregen. Ook daar zijn vragen over te stellen. Het grensgeschil over Noord-Ierland is niet opgelost, het rommelt in Schotland waar de nationalisten inzetten op een referendum over onafhankelijkheid. Onderwijl kampt het Verenigd Koninkrijk met personeelstekorten, stakingen, hoge inflatie. Zoals ook elders, maar verergerd door de impact van Brexit.  De premier had een forse meerderheid in het parlement, had zijn fractie naar zijn hand gezet nadat  Remainers vertrokken. Dat heeft hij niet gebruikt om bijvoorbeeld de economie in Noord-Engeland te stimuleren, zijn verkiezingsbelofte uit 2019. Noch om grootste wetsvoorstellen door het Lagerhuis te loodsen, waar de Tories trots op konden zijn. Johnson wijst op zijn coronabeleid en steun aan Oekraïne. Maar er zijn sinds het referendum zes jaar verloren gegaan waarin post-Brexit Brittannië vorm had kunnen krijgen. En het zal onrustig blijven met een nieuwe leiderschapsstrijd bij de Conservatieven. Dat is Johnson aan te rekenen.||https://www.nrc.nl//nieuws/2022/07/07/johnson-heeft-zijn-forse-meerderheid-verspeeld-a4135837
2022-07-07||NPO geeft Ongehoord Nederland sanctie voor schenden journalistieke code||De Raad van Bestuur van de NPO heeft omroep Ongehoord Nederland (ON) een financiële sanctie opgelegd van 2,5 procent van het jaarbudget voor 2023. Dat meldt de NPO donderdag. Het gaat om een bedrag van ruim 93.000 euro. Het bestuur spreekt van een „stelselmatige schending” van de journalistieke code van de publieke omroep door ON. De NPO maakte de sanctie dinsdag al bekend aan de nieuwe omroep. De financiële sanctie volgt op een uitgebreid onderzoek door Margo Smit, ombudsman van de publieke omroepen, naar het journalistiek handelen van het programma Ongehoord Nieuws. Zij concludeerde – na veel klachten van kijkers – dat de omroep de journalistieke code van de publieke omroep schendt door interviews uit te zenden die onvoldoende kritisch zijn, waardoor onjuiste informatie onweersproken het publieke domein kan bereiken. Daarmee schendt de omroep volgens de raad ook de „integriteit van het gehele bestel”. In juni maakte de NPO al bekend een sanctie te willen opleggen aan ON. De sanctie voor ON had op grond van de Mediawet kunnen oplopen tot 15 procent van het jaarlijkse budget. De NPO geeft een relatief lage sanctie omdat ON „een relatief nieuwe omroep is” en omdat „de sanctie redelijkerwijs draagbaar moet zijn voor de omroep in kwestie”.  De Raad van Bestuur verwacht van ON dat het „maatregelen zal nemen om de journalistieke code van de publieke omroep te respecteren” en „voldoende bereidheid zal tonen tot samenwerking binnen het publieke bestel”. ON ondertekende de code eerder wel, net als alle andere omroepen. Respecteert de omroep de code niet, dan volgt er mogelijk een hogere sanctie. Na twee gegeven sancties volgt er volgens de NPO een „ander traject”. ON-directeur Arnold Karskens laat weten dat de omroep zich beraadt op juridische stappen. Hij zegt het „principieel oneens” te zijn met de sanctie „omdat wij bepaalde, blijkbaar ongewenste, meningen hebben laten horen over bijvoorbeeld de enorme massa-immigratie en de gevolgen van de doorgeslagen klimaat-en milieumaatregelen”. Karskens zegt ook tegen „iedere censuurmaatregel” te zijn.||https://www.nrc.nl//nieuws/2022/07/07/npo-geeft-ongehoord-nederland-sanctie-voor-schenden-journalistieke-code-a4135828
2022-07-07||Opinie | Houd vrouwensport eerlijk,  laat trans vrouwen niet toe||De Internationale Wielerbond (UCI) heeft in haar vergadering op 16 juni de regels voor transgender rensters in de wedstrijdsport verscherpt. Voortaan mag het testosteron-niveau van een transgender renster niet boven de 2.5 nmol/L zijn, de bovengrens van biologische vrouwen. Dat was voorheen 10 nmol/L, de ondergrens voor mannen. Christine  Karman is  softwaremaker en transgender wielrenster.  De UCI motiveert haar besluit met een document van prof. Xavier Bigard, sportarts verbonden aan de UCI en aan Val-de-Grace Medical School. Bigard stelt dat er een keuze moet worden gemaakt tussen inclusie van transgender personen en eerlijkheid voor vrouwen. Hij schrijft: „It may not be necessary, or even possible, to eliminate all individual advantages held by a transgender.” Eerlijkheid is misschien niet nodig en wellicht niet mogelijk. Daarna schrijft hij: „It is paramount, however, that all athletes competing have a chance to succeed, albeit not necessarily an equal chance and in line with the true essence of sport”, wat neerkomt op ‘eerlijkheid kunnen we niet garanderen’.  Op 18 juni werd bekend dat wereldvoetbalbond FIFA waarschijnlijk zou besluiten trans vrouwen zonder beperkingen toe te laten tot de vrouwensport. Op 19 juni besloot de internationale zwemfederatie FINA om trans vrouwen uit te sluiten van topsport, behalve zij die vóór de puberteit een volledige transitie hebben gedaan. Op 20 juni werd bekend dat de FIFA haar regels gaat evalueren, gezien het besluit van FINA, en Sebastian Coe uitte zich in het weekend in vergelijkbare woorden namens World Athletics, de wereldatletiekfederatie. De Internationale Rugby bond had al eerder besloten dat trans vrouwen niet bij de vrouwen mogen meedoen, omdat trans vrouwen in het rugby te vaak ernstige verwondingen veroorzaken bij vrouwelijke tegenspelers.  Grote chaos dus in de internationale sportwereld in de discussie over trans vrouwen in de wedstrijdsport.  Een discussie verloopt beter als je weet waar je het over hebt. ‘Transgender’ is niet voor iedereen duidelijk gedefinieerd. Tot een jaar of tien geleden hadden we het over transseksuele mensen, mensen die met operaties en medicijnen van geslacht zijn veranderd. Daar waren er weinig van in de sport.  Nu gaat het over transgender vrouwen, dat zijn meestal mensen met een 100 procent  mannelijk lichaam. Voor deze transgender vrouwen zijn regels opgesteld voor het maximaal testosteron-niveau in het bloed.  Je kunt je afvragen waarom er in de sport een aparte vrouwen-categorie is. Het antwoord is dat mannen significant sterker en sneller zijn dan vrouwen: om vrouwen een eerlijk speelveld te geven is er vrouwensport voor mensen met een vrouwelijke fysiek. Al het andere is niet relevant: in de sport ben je alleen vrouw als je XX-chromosomen hebt met de bijbehorende lichaamsbouw. De weinige trans sportvrouwen die er zijn domineren de sport wel degelijk Er is heel wat wetenschappelijke literatuur over het voordeel van trans vrouwen in de sport, zoals onder anderen beschreven door Emma Hilton en Tommy Lundberg in Sports Med.  Daaruit kun je eenvoudig concluderen dat trans vrouwen een voordeel hebben in de vrouwensport wegens hun mannelijke fysiek.  Van trans vrouwen hoor ik het argument: „als dat zo is, waarom domineren trans vrouwen dan niet de sport?” Het antwoord daarop is dat er weinig trans vrouwen in de sport zijn en dat het feit dat trans vrouwen gemiddeld veel sterker en sneller zijn niet betekent dat alle trans vrouwen sneller en sterker zijn dan alle vrouwen. Bovendien domineren de weinige trans sportvrouwen die er zijn de sport wel degelijk: kijk naar Lia Thomas, Emily Bridges, Fallon Fox, Rachel McKinnon, Lucia Roberts, Laurel Hubbard, Kate Weatherly en anderen die sinds hun transitie wedstrijden winnen. NOC-NSF was tot nu toe voorstander van trans vrouwen in de vrouwensport, maar nu zegt directeur André Cats in de Volkskrant dat de FINA gelijk heeft. Hij zegt ook dat de richtlijnen in de breedtesport inclusiever moeten zijn dan in de topsport. Ik ben dat pertinent met hem oneens. Als je oneerlijkheid introduceert in de vrouwensport valt de bodem uit de sport. Dat geldt ook voor de jeugd: je wilt niet tegen je dochter moeten zeggen: „zet ’m op, je kunt nog derde worden achter die twee jongens.” Bigard en anderen stellen dat we inclusiviteit moeten afwegen tegen eerlijkheid. Maar welke inclusiviteit? Trans vrouwen worden niet uitgesloten van deelname aan sport. Ze mogen alleen niet meedoen in de categorie die is bedoeld voor mensen met XX-genen en een vrouwelijk lichaam omdat ze die genen noch dat lichaam hebben.  Het is belangrijk dat er een open debat is. Teamgenoten van de Amerikaanse Lia Thomas, die zwemt in het team van de University of Pennsylvania, kregen te horen dat ze geen kritiek mochten hebben op haar deelname, op straffe van verwijdering uit het team (en dus verlies van studiebeurs). Ik hoor dat er Nederlandse sportsters zijn die zich niet durven uitlaten over het onderwerp, uit angst voor repercussies. Zoiets moet toch niet kunnen in 2022. Ik stel voor dat we vrouwensport eerlijk houden. Ik stel voor dat we deelname in de categorie ‘vrouwen’ voorbehouden aan vrouwen met een vrouwelijk spierstelsel en fysiek. Vrouwen die als vrouw zijn geboren.||https://www.nrc.nl//nieuws/2022/07/07/houd-vrouwensport-eerlijk-laat-trans-vrouwen-niet-toe-a4135832
2022-07-07||Maker van Japanse strip Yu-Gi-Oh! dood  in zee gevonden||De  60-jarige Japanse mangastriptekenaar Kazuki Takahashi, bedenker van de wereldwijd populaire Yu-Gi-Oh! ruilkaarten en tv-serie, is woensdag overleden.  Zijn lichaam werd in de zee gevonden bij de Japanse stad Nago, op het zuidelijke eiland Okinawa. Hij had een snorkeluitrusting bij zich. De politie doet  onderzoek naar zijn overlijden.  Dat meldt de publieke omroep van Japan, Nippon Hoso Kyokai (NHK). Takahasi bedacht en tekende de  Japanse mangastripreeks Yu-Gi-Oh! De reeks leverde een populair kaartspel en een televisieserie op.  Takahashi (1963) werd geboren in Tokyo. Als kind was hij erg vaak ziek, waardoor hij zijn jonge jaren veel in bed lag. Hij keek daar naar  anime (Japanse tekenfilm) series en hij begon  met het tekenen van manga’s (Japanse strips). Begin jaren 80 startte hij als professioneel manga-artiest, maar pas eind jaren 90 brak hij internationaal door met Yu-Gi-Oh!   Het mangastripverhaal, dat in 1996 voor het eerst verscheen, gaat over een jongen met stekelachtig haar, Yugi, die met behulp van zijn kaartspel monsters kan oproepen om zo te duelleren met tegenstanders. Het kaartspel uit de serie werd in het echt uitgebracht als spel en was populair onder jongeren over de hele wereld. Warner Bros bracht in 2004 een Yu-Gi-Oh! bioscooptekenfilm uit (die alleen door fans gewaardeerd werd).    In 2011 werd het spel door Guiness World Records erkend als ’s werelds best verkochte ruilkaartspel.  Tussen 2000 en 2004 was de anime, de Japanse tekenfilm-reeks, over Yugi’s avonturen ook zeer geliefd onder animefans.  In 2015 kreeg Takahashi nog de Inkpot Award van Comic-Con International in Amerika voor uitmuntende bijdragen aan comics, sciencefiction en fantasy, film, televisie, animatie, en fandom. Momenteel worden er nog steeds games gemaakt met de bekende animefiguren. ||https://www.nrc.nl//nieuws/2022/07/07/maker-van-japanse-strip-yu-gi-oh-dood-in-zee-gevonden-a4135831
2022-07-07||Ouders op de foto: steeds ouder, steeds brozer||Het ontroerendste werk in de tentoonstelling Ouders is misschien wel dat van Deanna Dikeman, de Amerikaanse fotografe die 27 jaar lang vanuit de auto haar vader en moeder voor het ouderlijk huis fotografeerde terwijl die haar uitzwaaiden na een bezoekje of een logeerpartij. Kijk ze daar staan, op de oprit van hun suburban bungalow in Sioux City, Iowa, die eerste keer in 1991 dat Dikeman haar camera pakte om dit afscheidsritueel vast te leggen; haar dan al bejaarde moeder in een fuchsia bloesje en een blauwe korte broek, vader iets op de achtergrond. Liefdevol zwaaien ze hun dochter gedag en blijven dat doen, jaar in jaar uit, vaak gearmd, de sneeuw soms een meter hoog, vader plots met een stok, steeds ouder en steeds brozer – tot we in  2009 ineens alleen haar moeder op de foto zien. Nog acht jaar zal zij haar dochter uitzwaaien, de allerlaatste foto in de serie Leaving and Waving maakt Dikeman in 2017; we zien een lege oprit, de garagedeur gesloten, de deuren dicht. Ze neemt ’m op de dag na de begrafenis van haar moeder en voor de eerste keer, zo schrijft ze op haar website, „was er niemand die terugzwaaide”.   Dat in de tentoonstelling Ouders van conservator Wim van Sinderen – hij neemt  dit jaar na twintig jaar afscheid van het Fotomuseum Den Haag – de dood opvallend vaak aanwezig is, zal niet verbazen.   Pieter Hugo:  Lize and Gideon Hugo, 2009.  Pieter Hugo De bijna veertig kunstenaars die hier hun werk laten zien zijn volwassen, hun ouders dus al enigszins op leeftijd of, zoals bij Dikeman, die aan haar serie begon toen  ze ver in de dertig was, al bejaard.  Met het ouder worden gaat onherroepelijk verlies gepaard – van vitaliteit, van gezondheid, van het leven, uiteindelijk.  Nina Berman: Ouders, New York City, 2014   Nina Berman Die unieke blik van kinderen op hun eigen ouders levert bijzonder werk op, zoals een liefdevol moederzoonportret van Paul Blanca, die, zelf bloot, zijn  fragiele naakte moeder in zijn armen draagt (2014). Of de installatie Unfinished Father (2015) van Erik Kessels, waarin hij de klassieke Fiat 500 laat zien die zijn vader aan het restaureren was tot hij daar door een beroerte niet mee verder kon.  Pippilotta Yerna vroeg haar voluptueuze moeder bij haar op schoot te komen liggen, in zwart ondergoed en een oranje panty,  (Pietá, 2020) – een manier voor Yerna om zich alvast voor te stellen hoe dat eruit zal zien als haar moeder straks, ooit, later, sterven zal.  Colin Pantall: Mijn ouders in Woolley (Engeland) 2013    Colin Pantall Er is ook lichter en luchtiger werk: de vader van Melanie  Bonajo die een kloeke handstand doet tegen de muur, de ouders van de Britse fotograaf Colin Gray die hij blijkbaar zo gek heeft gekregen dat ze  meespelen in zijn vrolijke en kleurrijke fantasiebeelden waarin ze, in onderbroek en nachthemd,  koddige scènes naspelen in hun woonkamer.  Corbino: Mijn vader in de studio, 2002.   Corbino Dat ouders zo vaak het onderwerp zijn van fotografen verbaast natuurlijk niet –  in  de schilderkunst maar zeker  in de literatuur vinden we ontelbaar veel voorbeelden, niet zelden overigens ook over de verstikkende en negatieve invloed die ouders  kunnen hebben.  Eddo Hartman vluchtte op zijn veertiende, met zijn moeder en zijn broer en drie koffers, op een zaterdagnamiddag het ouderlijk huis uit, weg van zijn gewelddadige vader. Pas decennia later keert hij er terug, om in  Hier woont mijn huis (2012) de ontluisterende staat vast te leggen waarin zijn vader het huis heeft achtergelaten. Ook dat is ouderschap. Fototentoonstelling Ouders, van 2 juli t/m 13 november in Fotomuseum Den Haag. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/07/ouders-op-de-foto-steeds-ouder-steeds-brozer-a4135826
2022-07-07||‘Amerika’s Stonehenge’, geliefd onderwerp van complottheorieën, is niet meer|| Een geheimzinnig  monument in de Amerikaanse staat Georgia is woensdag op even mysterieuze wijze aan zijn einde gekomen. De Georgia Guidestones, ook wel bekend als ‘Amerika’s Stonehenge’, werden in de vroege ochtend door onbekenden opgeblazen en later op de dag door de autoriteiten uit voorzorg helemaal neergehaald. Mogelijk zitten complotdenkers achter de bomaanslag.  Het monument bestond uit enorme granietblokken, waarvan er vier bijna zes meter hoog recht overeind stonden met één deksteen er liggend bovenop. Het werd in 1980 neergezet en  in vier decennia is nooit  duidelijk geworden wie er achter hun oprichting zat. Opdrachtgever van de bouw is ene Robert C. Christian, maar het monument zelf meldde dat dit een alias is van iemand die een „kleine groep loyale Amerikanen” vertegenwoordigt. Speculaties wie dit zouden kunnen zijn, variëren van de Rozenkruisers of een arts met Ku Klux Klan-sympathieën tot mediamagnaat Ted Turner.  De stenen waren zo opgesteld dat ze een soort zonnewijzer vormden. En er waren tien geboden ingegraveerd die de mensheid een ‘Tijdperk van de Rede’ moesten binnenleiden. In wereldtalen zoals het Engels, Spaans, Hebreeuws, Arabisch, Chinees, Russisch, Hindi en Swahili riepen ze op om de wereldbevolking na een  apocalyps voortaan onder de 500 miljoen mensen te houden. Dit om een „eeuwigdurend evenwicht” met de natuur te bereiken.  De Georgia Guidestones in  2017.    Foto Harrison McClary/Reuters Om te zorgen dat mensen niet opnieuw „een kanker” voor de planeet worden, zou voortplanting gericht moeten zijn op betere geschiktheid en grotere diversiteit. Passie, geloof en traditie zouden volgens de tekst beter gematigd ingezet kunnen worden. Waarheid, schoonheid en liefde moesten juist beloond worden. Verder moesten landen hun geschillen in een wereldrechtbank beslechten en konden overbodige regeltjes en functionarissen teruggedrongen worden. Al tijden komt het monument voorbij in de meest uiteenlopende samenzweringstheorieën. Onder meer de bekende Amerikaanse complotvlogger Alex Jones bracht de Guidestones  in verband met de geheimzinnige schaduwregering die stiekem de hele wereld zou bestieren. Deze  kliek van politici, artiesten, journalisten en andere satanistische pedofielen  zou de mensheid  willen uitdunnen met onder meer coronavaccins, 5G of microchips. Het in steen gebeitelde  gebod  van een kleinere wereldbevolking riep daarom ook argwaan op in complotdenkerskringen. Een radicaal-rechtse Republikeinse politica in Georgia die bij voorverkiezingen een gooi deed naar de post van gouverneurskandidaat, voerde dit jaar actief campagne met de belofte het monument  te vernietigen.  Deze Kandiss Taylor noemde de stenen vorige maand een symbool van een ‘satanisch regime’ en ‘luciferiaanse kliek’ . Toen het nieuws over de bomaanslag woensdag binnenkwam, juichte ze dit op Twitter  toe als goddelijke interventie. „God is God, gemaakt door Hemzelf. Hij kan ALLES doen wat Hij wil. Daartoe behoort ook het neerhalen van de Satanische Gidsstenen.” ||https://www.nrc.nl//nieuws/2022/07/07/amerikas-stonehenge-geliefd-onderwerp-van-complottheorieen-is-niet-meer-a4135825
2022-07-07||Commissariaat voor de Media begint onderzoek rond belangenverstrengeling NPO||Het Commissariaat voor de Media gaat onderzoek doen naar de „borging van processen” tegen belangenverstrengeling bij de publieke omroep, kondigt de organisatie donderdag aan. Aanleiding zijn recente onthullingen door BNR Nieuwsradio over mogelijke belangenverstrengeling tussen het ministerie van Onderwijs, Cultuur en Wetenschap en de top van de NPO. BNR meldde begin juni dat een klokkenluider in 2020 vertrouwelijke gesprekken voerde met Marjan Hammersma, secretaris-generaal van het ministerie van Onderwijs, Cultuur en Wetenschap. De anonieme NPO-medewerker wilde problemen rondom de salarisplafonds voor presentatoren aankaarten, maar wist niet dat Hammersma een „innige band” onderhield met de toenmalige NPO-bestuursvoorzitter Shula Rijxman. „Had ik geweten van de privérelatie, dan had ik het gesprek nooit gevoerd”, zei de klokkenluider volgens BNR.  Dat nieuws was het „belangrijkste signaal van de afgelopen periode”, zegt een woordvoerder van het Commissariaat, maar hij benadrukt dat het onderzoek niet over specifieke incidenten gaat. „Het gaat om de bredere processen: welke afspraken zijn er om belangenverstrengeling te voorkomen? Hoe werken die in de praktijk? Daar kunnen ook casussen uit komen die om verder onderzoek vragen.” Wanneer het onderzoek klaar is, is nog niet bekend. Deze donderdag meldde BNR daarnaast dat Rijxman niet alleen een privéband had met Hammersma, maar ook met Sander Dekker, de toenmalige staatssecretaris van Media. Volgens gedragsregels voor NPO-bestuurders had Rijxman een vakantie met de staatssecretaris mogelijk moeten melden. Minister Robbert Dijkgraaf (Onderwijs, Cultuur en Wetenschap, D66) heeft de Auditdienst Rijk ook gevraagd om de kwestie te onderzoeken, schreef hij half juni aan de Tweede Kamer. Het Commissariaat neemt de uitkomsten van dat onderzoek mee in zijn eigen onderzoek. ||https://www.nrc.nl//nieuws/2022/07/07/commissariaat-voor-de-media-begint-onderzoek-rond-belangenverstrengeling-npo-a4135816
2022-07-07||&#8216;Merendeel middelbare scholen vraagt onrechtmatig extra bijdrage van ouders&#8217;||Het overgrote deel van de middelbare scholen communiceert niet duidelijk genoeg over de vrijwilligheid van de bijdrage die ouders kunnen betalen voor bijvoorbeeld bijles of schoolreisjes, terwijl dit sinds vorig jaar verplicht is. Dat concludeert de Inspectie van het Onderwijs op basis van een peiling, zo bevestigt een woordvoerder aan NRC na berichtgeving van de Volkskrant. Scholen die niet aangeven dat de ouderbijdrage vrijwillig is, overtreden hiermee de wet.  De Inspectie van het Onderwijs onderzocht bij wijze van steekproef de schoolgids van 160 middelbare scholen. Daaruit bleek dat de meerderheid van de scholen niet voldeed aan de eisen wat betreft transparantie over de vrijwillige aard van ouderbijdragen. Zo bleek dat in sommige schoolgidsen „dwingend geformuleerde zinnen” te zien zijn, „die ouders ten onrechte de indruk kunnen geven dat de bijdrage niet vrijwillig is”.  De Inspectie van het Onderwijs is naar eigen zeggen zo geschrokken dat er direct een brief is verstuurd naar alle middelbare schoolbesturen. Het onderzoek wordt pas in het najaar gepubliceerd. In de brief worden scholen verzocht hun schoolgidsen „nog extra kritisch te bezien”. Volgens een woordvoerder van de Inspectie van het Onderwijs is de brief nu al gestuurd zodat scholen de tijd hebben om hun gidsen voor aankomend schooljaar aan te passen. Eerder dit jaar bleek al uit onderzoek van NRC dat lang niet alle scholen zich aan de wetswijziging hielden. Op 1 augustus 2021 is een wetswijziging ingegaan die scholen verbiedt kinderen van activiteiten uit te sluiten als hun ouders de daarvoor gevraagde bijdrage niet hebben betaald. Eerst mochten scholen een vervangende activiteit aanbieden voor deze groep. Scholen worden met deze wetswijziging ook verplicht om expliciet in de schoolgids te melden dat het betalen van de ouderbijdrage vrijwillig is. Door de bijdrage vrijwillig te maken, moet worden voorkomen dat kinderen uit armere huishoudens worden buitengesloten.  Gaby van den Biggelaar, directeur van Stichting Leergeld die ouders financiële steun biedt voor schoolkosten, merkt dat veel scholen de omvang van de nieuwe wet niet beseffen. „Het gaat hier niet alleen over één ouderbijdrage, maar over alle activiteiten waar scholen om een bijdrage van ouders kunnen vragen.” Bijdrages kunnen gevraagd worden voor bijvoorbeeld bijles, kerstviering, tweetalig onderwijs of excursies. ||https://www.nrc.nl//nieuws/2022/07/07/merendeel-middelbare-scholen-vraagt-onrechtmatig-extra-bijdrage-van-ouders-a4135812
2022-07-07||Als het koud is, krimpt het bereik van elektrische auto’s. Een nieuw type batterij biedt wellicht soelaas||Op een koude winterdag krimpt het bereik van elektrische auto’s. Net als de batterij in een telefoon of laptop is de accu van een elektrische auto gevoelig voor extreme temperaturen. Kou en hitte zijn slecht voor de levensduur, opslagcapaciteit, laadsnelheid en zelfs de veiligheid van een accu. Onderzoekers van de University of California San Diego (UCSD) hebben daarom een batterij ontwikkeld die goed werkt bij vrieskou (-40°C) en zinderende hitte (50°C) en die, tijdens tests in het lab, verder nauwelijks onderdoet voor de huidige batterijen. Hun resultaten verschijnen deze week in het wetenschappelijke tijdschrift PNAS. De meestgebruikte batterijen voor elektronica en elektrische auto’s zijn lithium-ionbatterijen. Die zijn licht en efficiënt en ze werken bij 0 tot 40°C. Dat betekent dat je in landen met koude winters, zoals Noorwegen, een verwarmingssysteem nodig hebt. In een warm klimaat is koeling nodig. De nieuw ontwikkelde batterijen zouden die koel- en verwarmingssystemen niet nodig hebben, dankzij een nieuw type elektrolyt. Batterijen bestaan uit twee elektrodes (anode en kathode) waartussen een stroom kan lopen. Die worden van elkaar gescheiden door een elektrolyt – een vloeibaar materiaal waar positief geladen deeltjes (meestal lithium-ionen) doorheen kunnen bewegen tijdens het op- of ontladen. De UCSD-onderzoekers gebruiken een elektrolyt die bestaat uit een vaker gebruikt lithiumzout en een nieuw type oplosmiddel: monodentaat dibutylether. Het oplosmiddel heeft een belangrijke rol. Het beïnvloedt hoe snel de ionen door het elektrolyt kunnen bewegen en dus hoe snel je een batterij kunt op- en ontladen. En het vries- en kookpunt van het middel bepalen bij welke temperaturen een elektrolyt werkt. Onder het vriespunt bevriest de stof, waardoor de lithium-ionen niet meer goed door het elektrolyt kunnen bewegen. Dat belemmert het op- en ontladen. Boven het kookpunt verdampt het oplosmiddel waardoor de batterij beschadigd kan raken. Dibutylether heeft een dusdanig laag vriespunt en hoog kookpunt dat het zowel bij -40°C al bij 50°C vloeibaar is. Naast de temperatuurbestendigheid heeft dibutylether nog een voordeel. Het combineert goed met veelbelovende lithium-zwavelbatterijen, waarbij de kathode bestaat uit goedkoop zwavel in plaats van kostbaar kobalt, zoals in de huidige lithium-ionbatterijen. Lithium-zwavelbatterijen kunnen per gram twee keer meer energie opslaan dan de huidige lithium-ionbatterijen. Dit kan het bereik van elektrische auto’s verdubbelen bij gelijk gewicht van de accu. Lithium-zwavelbatterijen worden nog niet gebruikt omdat zowel de kathode als de anode zo chemisch reactief zijn dat ze tijdens het gebruik beschadigd raken waardoor de batterij al na enkele tientallen keren opladen kapot gaat. Hoe warmer het is, hoe sneller dit gaat. De elektrolyt met dibutylether blijkt de reactiviteit in de lithium-zwavelbatterij te verminderen – ook bij kou en hitte – door goed samen te werken met zowel de anode als de kathode bij het oplossen en afgeven van de lithium-ionen. Uit tests bij UCSD bleek dat lithium-zwavelbatterijen met de nieuwe elektrolyt bij extreme temperaturen meer laadcycli aankunnen dan met een meer een meer gebruikelijke elektrolyt. „Dit onderzoek is een belangrijke stap vooruit in het ontwerp van elektrolyten”, zegt materiaalwetenschapper Peter Ngene van de Universiteit Utrecht, die niet betrokken was bij het onderzoek. Maar hij is niet erg onder de indruk van de zogenoemde coulomb-efficiëntie – die vertelt hoe veel laadcycli er mogelijk zijn voordat de batterij niet goed meer werkt en dus vervangen moet worden. „De gedemonstreerde coulomb-efficiëntie van hun lithium-zwavelbatterijen met dibutylether-elektrolyt is hoog, maar bij de extreme temperaturen is het nog niet hoog genoeg voor een levensduur die vergelijkbaar is met de beste lithium-ionbatterijen. Dat moet verbeterd worden.” Volgens de onderzoekers is dit een van de vervolgende stappen, met het opschalen van de batterijchemie.||https://www.nrc.nl//nieuws/2022/07/07/zonder-laadstress-elektrisch-rijden-in-de-kou-of-in-de-hitte-a4135819
2022-07-07||Een lijk in een trein met een SS-dolk in de nek||Wéér een  Tweede-Wereldoorlogthriller die feit en fictie vervlecht met een onconventionele en humoristische speurder in de hoofdrol. Na de Bernie Gunther-reeks van de Britse auteur Philip Kerr (1956-2018) moet je maar durven. Journalist John Kuipers bedacht naar eigen zeggen al eind jaren tachtig  de dwarsige weduwnaar Charlie Swie-ninck, chef van het Bureau Bijzonder Delicten van de Haagse politie. In 1989 verscheen   het eerste deel van Kerrs fenomenale reeks historische thrillers over nazi-Duitsland: March Violets (Een Berlijnse kwestie). Gevraagd naar de opvallende overeenkomsten tussen Gunther en Swieninck antwoordt Kuipers met een grap: „Kerr is met mijn idee aan de haal gegaan.” John Kuipers: Musserts schaduw. Cargo, 384 blz., € 21,99 Kuipers (Den Haag, 1955) debuteert als thrillerauteur met Musserts schaduw. Hij schreef het boek al meer dan tien jaar geleden. Sterker nog: hij voltooide sinds 2010 al tien manuscripten met de boomlange inspecteur Swieninck in de hoofdrol.   Pas toen hij het tiende manuscript had voltooid  benaderde hij misdaadschrijver Tomas Ross, Nederlands bekendste faction-schrijver (deels fictie, deels realiteit), die als adviserend redacteur verbonden is aan uitgeverij Cargo (een imprint van De Bezige Bij). Ross raakte enthousiast  en de uitgeverij denkt na over de publicatie van vervolgdelen. Musserts schaduw begint op 29 juni 1940 in Den Haag. De koninklijke familie is naar Londen gevlucht maar de Haagse bevolking grijpt de eerste koninklijke verjaardag, die van prins Bernhard, aan voor een aanhankelijkheidsbetuiging. Huisvrouwen hangen wasgoed op in de volgorde van de Nederlandse vlag, en bij paleis Noordeinde worden bloemen gelegd en wordt  het Wilhelmus gezongen.  Op deze ‘Anjerdag’ buigt inspecteur Swieninck zich in een trein op station Hollands Spoor over het lijk van een man met een SS-dolk in zijn nek. Het gaat om Marnix Maas, juridisch adviseur van Anton Mussert, de leider van de Nationaal-Socialistische Beweging (NSB) die heulend met de Duitsers zijn best deed om tot de leider van Nederland te worden uitgeroepen.  Het onderzoek leidt al snel tot vermakelijke (gefingeerde) ontmoetingen met  NSB-prominenten als Mussert, Kees van Geelkerken en Meinoud Rost van Tonningen. De zaak wordt complex als onbekenden Swieninck afrossen met de bedoeling hem van het onderzoek te houden. Het land is bezet, maar op elke bladzij valt wel iets te glimlachen Kuipers demonstreert hoe je van historische feiten en personages een spannend, intelligent én geestig boek kunt maken. Het land is bezet en er woedt een oorlog, maar op elke bladzij valt wel iets te glimlachen.  De adremme Swie-ninck is een geslaagd personage en de ontluikende band met zijn nieuwe buurvrouw, een actrice, geeft het verhaal een extra laag.   Ieder deel uit zijn reeks heeft een eigen thema, zegt Kuipers: het verzet, de Jodenvervolging, de zwarte handel. In het volgende deel, onthult hij,  is een moord gepleegd in het Mauritshuis. Kerr mag een snippertje vileiner en geestiger zijn dan Kuipers, dit debuut mag er zijn en smaakt naar meer.||https://www.nrc.nl//nieuws/2022/07/07/een-lijk-in-een-trein-met-een-ss-dolk-in-de-nek-a4135818
2022-07-07||Een zelfbeeld via de ogen van andere mannen||Hij is advocaat bij een groot kantoor in Amsterdam. Af en toe denkt Marcel (62) al na over zijn pensioen: wat zal hij dan gaan doen? Een paar mooie reizen maken, eindelijk die dikke biografie gaan lezen? „Het leven is niet meer zo spannend als het vroeger was”, zegt hij.    We zitten te praten in zijn fraai ingerichte appartement met uitzicht over het IJ. Klassieke muziek speelt op de achtergrond, er hangt kunst aan de muur. Echt het huis van een estheet.  „Kijk, dit ben ik als student.” Hij laat me een foto zien van een blonde jongeman met een strak T-shirt aan en een arbeiderspet schuin op zijn hoofd. Ik merk op hoe stoer en zelfverzekerd hij oogt.    „Dat was een pose”, zegt Marcel. „Zo stoer voelde ik me niet. Ik was nog maar net uit de kast. En in mijn puberteit zat ik onder de puistjes, daar had ik het idee aan overgehouden dat ik lelijk was. Maar dat zelfbeeld is op een dag radicaal veranderd.”   Ik kijk hem vragend aan.    „Ik zal ik je een geheim vertellen. Rond de tijd dat deze foto gemaakt werd, eind jaren zeventig, heb ik een tijdje in de prostitutie gewerkt. Ik had een advertentie gelezen in Vrij Nederland: ‘Herenclub zoekt gastheren.’ Het leek me wel een spannende manier om wat geld te verdienen. Ik heb opgebeld en moest naar een souterrain aan de Mauritskade komen. Veel rood pluche, rococo meubilair, echt een bordeelsfeertje. Tijdens het sollicitatiegesprek zei ik dat ik overal voor in was en toen werd ik meteen aangenomen. Ik wist helemaal niet of ik overal voor in was, maar ik dacht: dat is iets wat je hoort te zeggen.”     Dezelfde avond kon Marcel beginnen. Hij sloeg meteen vier klanten aan de haak. „Ik ging helemaal opgetogen naar huis. Dat ik zoveel succes had, was geweldig voor mijn zelfvertrouwen. Ik was dus niet zo lelijk als ik dacht. En ik had drie- à vierhonderd gulden in mijn zak, ook niet onbelangrijk.”     Aanvankelijk voelde hij geen tegenzin als hij werd benaderd  mannen die hij niet aantrekkelijk vond.   „Zo kwam er eens een oude meneer in de club. Ik vroeg me af wat ik met hem moest beginnen, maar toen bleek dat hij alleen wilde toekijken terwijl ik met mezelf speelde. Dat bleek voldoende voor mij om opgewonden te raken.” Ik begin het te begrijpen: in de ogen van de mannen die hem begeerden, zag Marcel zijn eigen schoonheid terug. En dat nieuwe zelfbeeld werd een verslaving voor hem.       „Maar na een half jaar had het werk toch zijn glans verloren”, zegt hij. „Ik hoefde niet meer zo nodig die bevestiging te krijgen. En ik had steeds meer alcohol nodig om in de stemming te komen.  Het werd tijd om ermee te stoppen.”  Peinzend kijkt Marcel naar de foto van de mooie blonde student die voor hem op tafel ligt. „Ik merk dat ik ouder word”, zegt hij, „want seks interesseert me steeds minder. Ik kijk met bevreemding naar iedereen die er zo manisch mee bezig is. Ja, ook naar de jongen die ik toen was.”||https://www.nrc.nl//nieuws/2022/07/07/een-zelfbeeld-via-de-ogen-van-andere-mannen-a4135815
2022-07-07||Johnson kondigt aftreden als premier aan||Boris Johnson is opgestapt als leider van de Britse Conservatieve Partij. Hij zal binnenkort ook aftreden als premier van het VK, zo heeft hij donderdag bekendgemaakt tijdens een persconferentie. Het aftreden van Johnson was onvermijdelijk nadat deze week tientallen leden van zijn kabinet hun vertrouwen in hem opzegden. Meer dan vijftig bewindslieden dienden binnen 48 uur hun ontslag in. Johnson gaf tijdens zijn toespraak aan dat het duidelijk was dat de Conservatieve Partij een andere leider en dus een andere premier wil. „Ik ben het ermee eens dat het moment daar is om een nieuwe leider te kiezen”, zei hij. Hij is naar eigen zeggen „ongelooflijk trots” op wat hij heeft bereikt. Johnson noemde onder andere de Brexit, waarbij het VK volgens hem „de macht terugkreeg” om eigen wetten te maken. Maar hij roemde ook de manier waarop het kabinet met de coronapandemie is omgegaan. Tot slot sprak de aftredend premier ook over de leidende rol van het VK in de strijd tegen de agressie van Poetin. Hij zei tegen inwoners van Oekraïne dat het VK het land zal blijven steunen. De afgelopen dagen heeft Johnson geprobeerd zijn collega’s ervan te overtuigen dat een kabinetswissel nu niet de juiste oplossing zou zijn. „Ik vind het jammer dat ik ze niet heb kunnen overtuigen.” Johnson zei ook dat in de politiek niemand „onvervangbaar” is. „Een andere leider zal net zo toegewijd zijn als ik om het land door moeilijke tijden heen te helpen.” De aftredende premier sprak ook het Britse volk toe: „Ik weet dat veel mensen opgelucht zullen zijn en misschien een paar teleurgesteld. Ik wil dat jullie weten hoe teleurgesteld ik ben dat ik de mooiste baan ter wereld moet opgeven. Het is niet anders.” Tot slot zei Johnson: „Zelfs als de dingen nu donker lijken is onze toekomst samen nu goud.” Een groep vooraanstaande kabinetsleden probeerde Johnson er sinds dinsdag van te overtuigen dat hij de eer beter aan zichzelf kon houden, maar Johnson zei toen niet aan opstappen te denken. Daarbij verwees hij naar de grote verkiezingswinst van 2019, waarbij de Conservatieve Partij dankzij hem een meerderheid van tachtig zetels binnenhaalde. Dat ziet hij als zijn persoonlijke mandaat van de Britse bevolking. „De reden dat ik de afgelopen dagen zo hard heb gevochten, was niet omdat ik dat zo graag wilde”, zei Johnson tijdens de persconferentie. „Maar omdat ik voelde dat het mijn baan en mijn plicht was om te doen wat we in 2019 hebben beloofd.” De Britse oppositieleider Keir Starmer zei donderdagochtend op Twitter dat het verwachte aftreden van Johnson „goed nieuws voor het land” was. Hij vindt dat er meer nodig is dan alleen een nieuwe ‘Tory’ als leider. „We hebben een flinke verandering van de regering nodig. Een nieuwe start voor het Verenigd Koninkrijk.”  De Schotse premier Nicola Sturgeon verwacht dat er een „gevoel van opluchting” zal zijn als de chaos van de afgelopen maanden tot een eind komt. Volgens haar was Johnson „altijd” al duidelijk ongeschikt als premier en hadden de Tories hem nooit zo lang in functie moeten houden. De directe aanleiding van de kabinetscrisis in het VK is het grensoverschrijdende gedrag van Conservatief Lagerhuislid Chris Pincher. Johnson wist hiervan, maar benoemde hem toch in zijn kabinet. Hij ontkende ervan op de hoogte te zijn, maar moest later toegeven dat hij dat wel was. Het was voor de Conservatieve Partij het zoveelste bewijs van gedraai van de Britse premier. Ook na ‘partygate’, het houden van feestjes tijdens de coronalockdowns, klonk de roep om het vertrek van Johnson. De premier is daarvoor beboet.||https://www.nrc.nl//nieuws/2022/07/07/johnson-zal-aftreden-als-premier-na-opstappen-tientallen-bewindslieden-a4135800
2022-07-07||Ook boerenorganisatie LTO weigert met bemiddelaar Remkes te praten||Boerenbelangenorganisatie LTO is niet van plan in gesprek te gaan met Johan Remkes, die door het kabinet is aangesteld om te bemiddelen tussen boeren en de overheid. Volgens LTO valt onvoldoende met Remkes te praten over de inhoud van het kabinetsbeleid, zo schrijft de organisatie donderdag in een brief aan ministers Christianne van der Wal (Natuur en Stikstof, VVD) en Henk Staghouwer (Landbouw, Natuur en Voedselkwaliteit, CU). Eerder lieten Agractie en Farmers Defence Force, die te boek staan als radicalere organisaties dan LTO, al weten weinig te voelen voor een gesprek met Remkes over de stikstofdoelen van het kabinet.   LTO schrijft dat het „in beginsel” en „onder heldere voorwaarden” openstaat voor een gesprek met Remkes. Daarbij stelt de organisatie met name een gesprek over de inhoud van de stikstofplannen te willen. Desalniettemin heeft LTO naar eigen zeggen moeten concluderen dat de ministers definitief niet over het „échte probleem” willen spreken: het kabinet zou niet willen praten over de „doelen en uitgangspunten” van het stikstofbeleid van het kabinet. „Daarmee blijven de kernbezwaren van LTO overeind; het geheel blijft een dictaat en we vrezen met dergelijke grootschalige ingrepen op korte termijn kaalslag op het platteland.” Het kabinet maakte enkele weken geleden de regionale doelen voor de reductie van stikstofuitstoot bekend, noodzakelijk om beschermde natuurgebieden in Nederland te behouden. Dat leidde tot veel protest onder boeren: hoewel de provincies nog moeten uitvogelen hoe de stikstofuitstoot omlaag gebracht moet worden, is duidelijk dat de veestapel landelijk met zeker 30 procent moet krimpen. De afgelopen weken protesteerden boeren meermaals. In sommige gevallen ging dat gemoedelijk, in andere werden er snelwegen of distributiecentra geblokkeerd.  Om de gemoederen te bedaren, stelde het kabinet Remkes afgelopen zondag aan als gespreksleider tussen boerenorganisaties en het kabinet. In een vierregelig briefje spraken ministers Van der Wal en Staghouwer over een „onafhankelijk gespreksleider” die voor „verbinding” moet zorgen tussen kabinet en boeren in het steeds explosiever wordende stikstofprobleem. Veel duidelijkheid over de precieze opdracht waarmee Johan Remkes wordt belast, gaven zij niet.  Boerenorganisaties zeiden direct daarna te twijfelen aan Remkes als bemiddelaar. Eén belangrijk probleem is dat hij het stikstofbeleid zelf heeft geschreven in opdracht van het kabinet. Maandag gaf Sjaak van der Tak, voorzitter van LTO Nederland, tegen nieuwszender BNR al aan weinig te verwachten van Remkes.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/07/ook-boerenorganisatie-lto-weigert-met-bemiddelaar-remkes-te-praten-a4135806
2022-07-07||De 40 beste boeken van 2022 tot dusver volgens NRC||Dit jaar verschenen al talloze romans. Welke zijn écht de moeite waard? Dit zijn, in willekeurige volgorde, 20 romans die vier of vijf ballen kregen in NRC: In de nieuwe roman van Nina Polak verhuizen twee stadse vrouwen naar het platteland. Maar zijn die rust en ruimte echt zaligmakend? Het boek heeft de spanningsopbouw van een thriller, en de verwachting die dat creëert wordt volledig ingelost. Prometheus, 238 blz. € 20,99 Waar geef je aandacht aan? Dat is de centrale vraag in het boek Waarom vogels van Edzard Mik. Een warme roman over een stel vogelaars, die toch geen rechtlijnige natuurbeschermersroman is. Querido, 302 blz. € 22,99 Thomas Heerma van Voss heeft in zijn nieuwe verhalenbundel een opvallende controle over wat hij bij de lezer aanricht. Hij weet precies wat hij je aandoet. In de onontkoombare verhalen van Passagiers/achterblijvers betoont hij zich een meester van de suggestie. Das Mag, 224 blz. € 21,99 Is elke ongelukkige verliefdheid ongelukkig op zijn eigen wijze? In Emy Koopmans meeslepende autobiografische roman houdt ze haar verliefdheid tegen het licht – en misschien niet alleen de hare. Een absolute tip voor wie op zoek is naar een boek over de liefde.  Prometheus, 383 blz. € 21,99 Een van de meest aangrijpende romans in lange tijd, noemt onze recensent De Zwemmers van Julie Otsuka. Wat eerst een wel érg opzichtige parabel lijkt rondom een zwembad, groeit uit tot een boek over dementie en ontreddering, dat je eraan herinnert dat je leeft. Vert. Lucie Schaap. Lebowski, 142 blz. € 21,99 Het is even wennen, de roman Zee nu van Eva Meijer, over de oprukkende zee in Nederland. Het heeft een danig gebrek aan leestekens en hoofdletters en nauwelijks een hoofdpersoon, misschien de zee zelf. Maar de stijl en inhoud vallen op een unieke manier samen. Cossee, 240 blz. € 22,99 Een verhalenbundel met niet één slecht verhaal, dat zie je niet vaak. De rozentuin van de Iers-Amerikaanse Maeve Brennan is er zo een. Ze schrijft hard en indringend over de hogere middenklasse in New-York. Met bijvoorbeeld het terugkerende personage van een uitgerangeerde toneelcriticus die in het geheim neerkijkt op al zijn gespreksgenoten.  Vert. Rosalien van Witsen. Athenaeum – Polak & Van Gennep, 384 blz. € 24,99 Het gezin is soms een gevangenis. Dat laat Rebecca West zien in De familie Aubrey, waarin ze haar publiek verleidt om zich te verlustigen aan het excentrieke Britse familieleven. Volgens onze recensent schrijft ze wild, gothic, en steengoed.  Vert. Anke ten Doeschate en René van Veen. Signatuur, 608 blz. € 25,99 Een kind dat met geweld opgroeit, houdt daar zijn leven lang last van. In Huffs ontroerende roman maakt het zelfonderzoek indruk, niet vanwege de kale feiten maar dankzij de geraffineerde literaire constructie. Prometheus, 287 blz. € 22,50 Bij de verschijning van haar debuutroman in 1974 zag niemand hoe geraffineerd Fran Ross zich tegen het hokjesdenken van haar tijd keerde. Men vond het maar een maf boek, een beetje melig zelfs. Toen het boek herontdekt werd, kreeg het een cultstatus.  Vert. Anna Helmers-Dieleman. Met een voorwoord van Marlon James en een nawoord van Danzy Senna. Cossee, 224 blz. € 27,50 Onze recensent had nog altijd geen goede coronaliteratuur gelezen. Tot ze de nieuwe roman las van Sarah Hall, waarin een liefdespaar zich verschanst in een atelier. Vernieuwende literatuur van een beeldschone intensiteit.  Vert. Karina van Santen en Martine Vosmaer Ambo Anthos, 192 blz. € 20,99 Voor velen was het janken geblazen toen ze Hanya Yanagihara’s roman Een klein leven (2015) lazen. Van dat boek werden in Nederland alleen al 300.000 exemplaren verkocht. En nu is er een nieuwe zinderende roman van haar hand: Naar het paradijs. Het verhaal gaat onder meer over het Amerika van 2093, dat verdeeld is in verschillende kampen en geteisterd wordt door pandemieën. Vert. Inger Limburg en Lucie van Rooijen. Nieuw Amsterdam, 670 blz. € 24,99 In een familieroman over de moordenaar van president Lincoln gaat Karen John Fowler naast het echte drama zitten. Precies die aanpak maakt het tot een waanzinnig boek.  Penguin US, 480 blz. € 22,99 Het blijft een klein wonder, om zo omver te worden geblazen door een boek dat 132 jaar geleden verscheen, schrijft onze recensent over Honger van de Noor Knut Hamsun. De vloeiende nieuwe vertaling maakt het lezen tot een ronduit ontstellende ervaring. Vert. Adriaan van der Hoeven en Edith Koenders. Oevers, 272 blz. € 22,50 Veranderen: methode is de nieuwe roman van Édouard Louis (1992) en ja, die gaat weer over hetzelfde als zijn vorige vier boeken, namelijk zijn eigen ontworsteling aan het arbeidersmilieu van zijn jeugd – en nee, dat hindert niet. Hij raakt aan universele vragen over identiteit, afkomst en verandering. Onze recensent vond het geweldig.  Vert. Reintje Ghoos en Jan Pieter van der Sterre. De Bezige Bij, 303 blz. € 22,99 Een archivaris die zich ongeschikt voor het leven acht, dat is de hoofdpersoon uit deze vroege roman van László Krasznahorkai. Het boek bevat de kern van zijn latere oeuvre. Michel Krielaars vond het prachtig. Vert. Mari Alföldy. Wereldbiliotheek, 336 blz. € 27,50 Een selectie van 80 van Pirandello’s verhalen in een geweldige nieuwe vertaling van Yond Boeke en Patty Krone. Ze gaan over de  onzinnigheid  van het  leven, over de waanzin en de weemoed van het bestaan. Ze laten je met een bittere glimlach achter.  Vert. Yond Boeke en Patty Krone. Van Oorschot, 832 blz. € 45,- Een stille en ambitieloze kapper is alleen en vindt dat wel best. Het klinkt niet als het spannendste uitgangspunt voor een roman. Maar De kapperszoon is volgens onze recensent even meesleepend als onweerstaanbaar. Bakker laat zien dat hij een van de beste schrijvers van ons land is. Cossee, 299 blz. € 24,99 Het begint met een jonggestorven schrijfster à la Emily Brontë, maar daar blijft het niet bij. De gigantische roman van Anjet Daanje, in elf episodes, is een bijna onbevattelijk knap en levendig boek over het raadsel van leven en dood. Als onze recensent voor één keer zes ballen mocht geven, had hij het gedaan. Passage, 655 blz. € 34,- In haar uiterst originele roman De maarschalk vertelt Zora del Buono het verhaal van haar grootmoeder, die een avontuurlijk leven leidde als steenrijke communiste in het Italië van Mussolini. Onze recensent verklaart het boek direct een klassieker.  Vert. Michel Bolwerk. Meulenhoff, 336 blz. € 22,99 Welke non-fictie boeken die dit jaar tot dusver verschenen zijn het lezen waard? We zetten er, in willekeurige volgorde, twintig voor je op een rij, die positief besproken zijn in NRC.  In zijn boek Achtervolgd door de staatsmaffia doet Bill Browder verslag van de rechtszaken die hij voerde tegen de Russische staat. Het leest als een thriller van John le Carré. Wat blijkt de ware motivatie van Poetin? Hij wil zijn gestolen miljarden veiligstellen. Vert. Nannie de Nijs-Bik Plasman en Arjanne van Luipen. Atlas Contact, 336 blz. € 24,99 Tomeloos en aanstekelijk schrijft Roel Bentz van den Berg in dit boek vol jongensachtige branie en verwondering over schrijvers en muzikanten. Hoewel de muziek dominant is, is de filosofie nooit ver weg. Atlas Contact, 288 blz. € 22,99 Hebben we een vrije wil? En zo niet, wat zijn de gevolgen voor onze ideeën over straf en beloning? Filosoof Jurriën Hamer won onlangs de Socratesbeker met zijn boek Waarom schurken pech hebben en helden geluk. Hij bepleit een radicale omslag in ons denken, en won daar de Socratesbeker 2022 mee. De Bezige Bij, 175 blz. € 20,99 In zijn geschiedenis van de Joodse Raad probeert Bart van der Boom begrip te wekken voor de gruwelijke keuzes van de leidinggevenden van die organisatie, die de Duitse bezetter bijstond bij het deporteren van de Joden.  Met veel details laat van der Boom zien dat de vraag ‘wat zou ik zelf doen’ nooit eenvoudig te beantwoorden is.  Boom, 391 blz. € 29,90 Graeber en Wengrow zetten in een kolossaal boek onze opvattingen over het verloop van de geschiedenis op zijn kop. De geschiedenis van de beschaving was nooit zo lineair en wetmatig als vroeger werd gedacht. Vert. Rogier van Kappel en Bart Gravendaal. Maven, 655 blz. € 35,- Malaparte kon als geen ander schrijven over de vreemde en huiveringwekkende schoonheid van een bevroren soldaat, ziet Michel Krielaars in De Wolga ontspringt in Europa. De Italiaanse schrijver en oorlogscorrespondent versloeg van 1941 tot 1943 de oorlog tegen de Sovjet-Unie en raakte geleidelijk aan onder de indruk van de Russen. Vert. Jan van der Haar. Koppernik, 288 blz. € 25,50 Waarom willen mensen schrijver worden? Annie Dillard weet het niet, zegt ze in haar essaybundel Schrijversleven. Schrijven is niet iets ‘erbij’, wat veel schrijvers in spe volgens haar denken. Schrijven, zegt Dilllard, is ‘onverdiende genade’.  Vert. Henny Corver. Atlas Contact, 120 blz. € 21,99 Schrijfster Niña Weijers beschouwt mensen graag als personages die in de pas lopen met een vooraf bedacht scenario. Zo ook zichzelf, lezen we in haar essaybundel Zelf doen, al verzet ze zich zo lang mogelijk tegen allerlei etiketten: meisje, millennial, moeder. Atlas Contact, 325 blz. € 22,99 Dichteres Julia Cimafiejeva beschrijft in haar prachtige, poëtische dagboek haar ervaringen tijdens de zomer van 2020, toen Wit-Rusland zinderde van verandering.  Atlas Contact, 133 blz. € 19,99 De Britse koning George III heeft geen al te beste reputatie. In zijn nieuwe biografie probeert historicus Andrew Roberts het beeld van een domme, bezitterige vorst bij te stellen. Was het nou echt zo’n laffe, ongelikte beer van een tiran? Vert. Mario Molengraaf. Prometheus, 875 blz. € 50,- In Geef nooit op, beschrijft Bernardine Evaristo hoe ze opgroeide in een groot gemengd gezin in Zuid-Londen. Ze beheerst met haar losse schrijfstijl de kunst om het tragische met het humoristische te verbinden, en wil toekomstige generaties een hart onder de riem te steken. Vanuit de zoektocht naar haar eigen identiteit kan ze nu bijdragen aan een groter bewustwordingsproces: wat het betekent om gezien te worden als ‘de ander’ of ‘onzichtbaar’ te zijn. De Geus, 236 blz. € 20,- Suze Zijlstra trekt alles uit de kast om eindelijk het verhaal van haar voormoeders te vertellen. Van overgeleverde recepten tot een oud cassettebandje met geluid van een familiefeest. Ze schrijft zo een prachtige, ontroerende alternatieve geschiedenis van Nederlands-Indië.  Ambo Anthos, 320 blz. € 24,99 Een Sinterklaasviering met fatale gevolgen. Dat is de centrale gebeurtenis in het boek Hemelrijk van de Vlaamse journalist Chris de Stoop. In een zorgcentrum raken zo veel ouderen besmet met corona dat een groot aantal sterft. De Stoop stelt de vlammende vraag: Hoe kan het dat bejaarden in de eerste lockdown bij duizenden stierven maar de maatschappij haar ogen sloot?  De Bezige Bij, 191 blz. € 21,99 Wie op een slavenschip weigerde te eten, kreeg voeding onder dwang met de speculum oris. Dat is een schaarvormig instrument waarmee iemands mond gewelddadig kon worden geopend. Het is een van de gruwelijke details uit Het slavenschip van Marcus Rediker. Aan de hand van ooggetuigenverslagen toont hij het slavenschip als een drijvende hel.  Vert. Rob de Ridder. Spectrum, 480 blz. € 32,99 Een onderduiker en een onderduikgever hielden, zonder dat ze het van elkaar wisten, allebei een dagboek bij. Tom Rooduijn schreef er een boek over dat bewijst dat er nog altijd historische schatten over de Tweede Wereldoorlog te vinden zijn.  Thomas Rap, 416 blz. € 24,99 Spreken over vrijheid vraagt om een obsessieve nieuwsgierigheid naar de ander, schrijft Maggie Nelson in haar nieuwe boek In kunst, seks, drugs en klimaat. Het leest als een oefening in vrijdenken.  Vert. Nicolette Hoekmeijer. Atlas Contact, 320 blz. € 24,99 Onze recensent slaakte een kreet van vreugde bij het lezen van dit boek. Homo poëticus bevat autobiografische stukken, polemieken en essays van Danilo Kiš (1935-1989). Het werk is van een ongekende literaire grootsheid.  Vert. Reina Dokter en Pavle Trkulja. De Arbeiderspers, 296 blz. € 23,99 De gedurfde feministische essaybundel The Right to Sex van Oxford-filosoof Amia Srinivasan is  een bestseller in Groot-Brittannië. Ze stelt dat het feminisme nog een lange weg heeft te gaan en vraagt zich af: hoe kunnen we ervoor zorgen dat seks werkelijk vrij is? Vert. Isabel Goethals, Anne Marie Koper en Laura Weeda. De Geus, 358 blz. € 24,50 De hoofdrol van het boek De paddenstoel aan het einde van de wereld is weggelegd voor de matsutake. Een delicatesse die Japanners associëren met familie, natuurschoon en het verleden. In het bijzondere boek van antropologe Anna Lowenhaupt Tsing fungeert hij als symbool van het ‘leven op de ruïnes van het kapitalisme’. Het boek bezorgde haar wereldfaam, en ook onze recensent is diep onder de indruk.  Vert. Janne Van Beek. Octavo, 432 blz. € 29,50 In zijn reisboek Afropeaan trekt de Britse schrijver Johny Pitts door Europa, op zoek naar de zwarte gemeenschappen. Hij maakte zelf de foto’s van de mensen hij tegenkwam, maar zijn zoektocht naar een gemeenschappelijk kenmerk van de Afropeanen, blijkt tevergeefs. Vert. Robert Dorsman. De Geus, 464 blz. € 22,50 Het aanbod aan streamingdiensten is overweldigend en het is bijna onmogelijk om alle series te bekijken die verschijnen. Welke zijn écht de moeite waard? In deze gids zet NRC de beste series van 2022 tot nu toe voor je op een rij. Naast het werken aan eigen producties als Mijn schuld luistert de audioredactie van NRC talloze podcasts van anderen. We hebben de 15 beste podcasts van 2022 tot dusver voor je verzameld voor veel luisterplezier in de zomer. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/07/40-van-de-beste-boeken-voor-in-de-zomer-a4135697
2022-07-07||Wereldwijd 71 miljoen mensen extra in armoede door stijgende prijzen||Het aantal arme mensen in ontwikkelingslanden is in drie maanden tijd met 71 miljoen toegenomen. Dat staat in een donderdag gepubliceerd rapport van het VN-ontwikkelingsprogramma UNDP. De „schokkende snelheid in armoede en hongersnood” is een direct gevolg van de oorlog in Oekraïne, de Russische blokkades van de graanexport en de economische gevolgen van de coronapandemie.  Het onderzoek naar de toenemende armoede werd gedaan in 159 landen.  Sinds de oorlog zijn de kosten in grondstoffen en algemeen levensonderhoud hard gestegen, waardoor veel arme huishoudens in ontwikkelingslanden nog minder kunnen kopen. Woensdag publiceerde de VN een rapport waaruit blijkt dat tien procent van de wereldbevolking niet genoeg voedsel heeft, een stijging van 150 miljoen mensen ten opzichte van 2019.  Rijke landen hebben geprobeerd de ergste gevolgen van de crisis te verzachten door onder meer korting op belastingheffingen en algemene subsidies. Toch adviseert het rapport dat het gericht overmaken van geld effectiever is. Algemene subsidies op energie kunnen op korte termijn helpen, zegt de UNDP, maar op langere termijn voor ongelijkheid zorgen en de klimaatcrisis verergeren. Ook verzachten ze de directe klap van de sterk gestegen inflatie niet zo goed als het direct storten van geld. „Ze bieden enige verlichting als een onmiddellijke pleister, maar kunnen na verloop van tijd erger letsel veroorzaken”, zegt rapportauteur George Gray Molina. De schulden in ontwikkelingslanden zijn opgelopen tot de hoogste in vijftig jaar, wat gelijk staat aan twee en een half keer hun inkomsten, zegt de Wereldbank. De meest ingrijpende gevolgen van de crisis zijn in Armenië en Oezbekistan in Centraal-Azië; Burkina Faso, Ghana, Kenia, Rwanda en Soedan in Sub-Sahara Afrika; Haïti in Latijns-Amerika; en Pakistan en Sri Lanka in Zuid-Azië. In Ethiopië, Mali, Nigeria, Sierra Leone, Tanzania en Jemen kunnen de gevolgen bijzonder zwaar zijn voor de allerarmsten, net zoals in Albanië, Kirgizië, Moldavië, Mongolië en Tadzjikistan.||https://www.nrc.nl//nieuws/2022/07/07/wereldwijd-71-miljoen-mensen-extra-in-armoede-door-stijgende-prijzen-a4135802
2022-07-07||‘Boer Boris’- illustrator Philip Hopman wint Max Velthuijs-prijs voor zijn oeuvre||Illustrator Philip Hopman is de laureaat van de Max Velthuijs-prijs 2022, een grote oeuvreprijs voor kinderboekillustratoren. Dat heeft de organisator van de driejaarlijkse prijs, de Stichting P.C. Hooft-prijs, donderdagochtend bekendgemaakt. Hopman (1961) ontvangt een geldbedrag van 60.000 euro. Philip Hopman is een van de meest productieve en bekende illustratoren in de Nederlandse kinderliteratuur, die meer dan 300 boeken illustreerde en de beeltenissen schiep bij vele geliefde kinderboekpersonages, van schrijvers als Hans Hagen (Jubelientje), Tjibbe Veldkamp, Bibi Dumon Tak en Daan Remmerts de Vries. Het bekendst is hij inmiddels van de prentenboekenreeks Boer Boris, die hij de afgelopen tien jaar met Ted van Lieshout maakte en die tot bestsellers uitgroeiden. De jury kenschetst hem als „een illustrator die nergens voor terugdeinst”, die zijn verhalen „in alle warmte, breedte en kleur naar kinderen” toe brengen. Die twee kanten zijn cruciaal in Hopmans tekenwerk: het artistieke en technische lef combineert hij met toegankelijkheid en gevoel.  Zijn tekeningen zijn vol en vaak compositorisch gedurfd: Ted van Lieshout mag hem bijvoorbeeld in de Boer Boris-serie graag uitdagen met het tekenen van agrarische voertuigen of anatomisch ingewikkelde boerderijdieren, en Hopman weet daar steevast een aantrekkelijk beeld van te maken, waar een warm floers overheen hangt, dikwijls in gele, zachtgroene en roze tinten.  Evenzeer daagde Hopman zichzelf graag uit met waanzinnige composities: voor Annie M.G. Schmidts Wiplala (2007), een van de hoogtepunten in zijn oeuvre, tekende hij het Paleis op de Dam en de omgeving in een duizelingwekkend gedetailleerd vogelvluchtperspectief, dat klopte én sprankelde.  Zijn tekenstijl is uitgesproken dynamisch: zijn lijnvoering is eerder schetsmatig en los dan hard en gedecideerd, wat de kracht en uitbundigheid van de prenten toch niet in de weg zit. „Het werk getuigt van een schijnbare moeiteloosheid, waar echter veel meesterschap achter zit: gedurende de hele loopbaan toont zich de kwaliteit, kundigheid en artisticiteit van deze tekenende verteller”, aldus de vakjury, die wordt voorgezeten door Volkskrant-journalist en kunsthistoricus Wieteke van Zeil. Hopman reageerde „euforisch” op de toekenning van de Max Velthuijs-prijs, aldus een persbericht van de uitreikende stichting. „Als mensen kwaliteiten van je werk gaan benoemen, dan is het net alsof het over iemand anders gaat. En eerlijk gezegd ben ik altijd vrij onzeker geweest over mijn werk.” Hopman, die opgroeide als zoon van een bollenboer in Egmond aan den Hoef, werd als illustrator opgeleid op de Rietveld Academie, als leerling van onder meer Thé Tjong-Khing. In het begin van zijn carrière liet hij zich inspireren door het romantische warmte in het werk van Alma-Tadema, Millais, en de krachtige Jugendstil van Klimt en Schiele; als kinderboekenmaker hoorde hij, samen met vakgenoten als Annet Schaap en Georgien Overwater, tot de generatie die sterk beïnvloed werd door de flitsende en humoristische tekeningen van de Britse tekenaar Quentin Blake. Sinds de jaren tachtig is Philip Hopman actief als kinderboekillustrator, en ontving enkele malen een Vlag en Wimpel en eenmaal een Zilveren Penseel – het Gouden Penseel, de jaarlijkse hoofdprijs voor een kinderboekillustrator, viel hem nog niet toe. De Max Velthuijs-prijs wordt in november voor de zesde keer toegekend, Hopmans voorgangers waren onder meer Mance Post, Dick Bruna en Sylvia Weve.  Illustratie van Philip Hopman uit ‘Mikis de ezeljongen’||https://www.nrc.nl//nieuws/2022/07/07/boer-boris-illustrator-philip-hopman-wint-max-vetlhuijs-prijs-voor-oeuvre-a4135803
2022-07-07||Ondanks de badmuts vol elektroden is het mager wat  Brein van de bedrieger boven water haalt||De docuserie In het brein van de bedrieger (KRO-NCRV) ziet er erg Amerikaans uit, maar het is toch echt een Nederlands programma, gemaakt door regisseur Robert Oey. In de reeks laat hij bekende oplichters onderzoeken door een forensisch psycholoog, een gedragswetenschapper en een neuroloog, om te begrijpen hoe hun psyche werkt. De eerste patiënt is de Amerikaanse hypotheekfraudeur Matthew Cox.  De onderzoekers ondervragen hem, letten op zijn non-verbale reacties, en meten zijn hersenactiviteit. Ze zien een „flits woede over zijn gezicht” gaan. Ze constateren dat Cox een slimme man is, met een bovengemiddelde mensenkennis, erg op zijn hoede, die zich goed kan voordoen als een doorsnee burger. „Faking average” noemen ze het. Verder is Cox een adrenalinejunkie en lijdt hij aan „angst voor onbeduidendheid”. Een en ander is terug te voeren op zijn vader, een alcoholist die hem vernederde. Cox is een erg makkelijke patiënt: hij praat graag over zijn misdaden, is er zelfs trots op, levert de duiding er zelf bij. Hij heeft ook al vaker zijn verhaal gedaan in de Amerikaanse media. Volgens het programma zit hij een gevangenisstraf uit van 26 jaar, en komt hij vrij in 2030.  We zien grimmige beelden van een gevangenisbus en geketende gevangenen in oranje werkpakken. Als Cox in de cel zit, hoe kan hij dan een paar dagen vrij krijgen voor dit programma?  Een snelle Google-check geeft het antwoord: Cox is al drie jaar geleden uit de gevangenis ontslagen. Je wordt er wantrouwig van. Probeert Robert Oey mij te bedriegen? Het gevoel dat  In het brein van de bedrieger zelf een scam is, komt vooral door de enscenering. Oey vertelt niet waar het programma is opgenomen. Eén keer valt het woord „instituut”. Eén keer krijgen we een kort shot van een brutalistisch betonnen gebouw. We zien beelden van een auto die door  een sneeuwlandschap rijdt. Wie gaat daar? Waar zijn we? Verder zien we vooral een kale, koude studio. Veel beton, antraciet, duisternis. Alles is zwaar gestileerd. Ook vreemd: theatermaker Basak Layic heeft de rol van gastvrouw, maar wordt niet aan ons voorgesteld. Vanwaar al die geheimzinnigheid? Officieel is dit een documentaireserie. Dan verwacht je toch wat meer openheid. De duistere, kille overstilering werkt tegen het programma. Cox komt niet sympathiek over, en de onderzoekers ook niet. Het is allemaal zo afstandelijk en hard boiled. Wat de wetenschappers boven water krijgen, is nogal mager. Als ze een paar artikelen over Cox hadden gelezen, dan waren ze tot dezelfde conclusies gekomen. Vooral de neuroloog voegt weinig toe. Het ziet er wel fotogeniek wetenschappelijk uit, zo’n badmuts vol elektroden, maar Cox’ brein reageert heel gemiddeld. De grootste ontdekking is dat de oplichter geen psychopaat is, zoals hij zichzelf graag voorstelt. Tja. Als ze het hem vragen, zegt Cox meteen zelf dat het woord ‘psychopaat’ puur voor de show is. Om zijn beroep wat meer cachet te geven. Volgens het programma hebben wij allemaal bewondering voor dit soort virtuoze con artists. Misschien werk het daarom niet voor mij: ik deel de bewondering van Robert Oey niet. Ik ben wel gefascineerd door Cox’ levensverhaal, maar daar kreeg ik dan weer te weinig van te horen. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/07/ondanks-de-badmuts-vol-elektroden-is-het-mager-wat-in-het-brein-van-een-bedrieger-boven-water-haalt-a4135801
2022-07-07||Huizenprijzen weer gestegen in tweede kwartaal, ook ruimer aanbod op markt||De daling van huizenprijzen heeft zich in het tweede kwartaal van dit jaar niet doorgezet. De gemiddelde verkoopprijs voor een bestaande woning was 448.000 euro; een toename van 3,5 procent vergeleken met de drie maanden daarvoor, toen de huizenprijzen voor het eerst in jaren licht daalden. Vooralsnog lijkt dat op een eenmalige trendbreuk, zo blijkt donderdag uit de jongste cijfers van de Nederlandse Vereniging van Makelaars (NVM). Op jaarbasis zijn de woningprijzen in het tweede kwartaal met ruim 10 procent „nog altijd stevig” toegenomen, aldus de NVM, die over het meest gedetailleerde inzicht van de huidige huizenmarkt beschikt. Toch komt de vereniging ook met hoopvol nieuws voor huizenzoekers: er is meer aanbod voor hen ontstaan, het aantal bezichtigingen per woning afgenomen en het gemiddelde verschil tussen vraag- en verkoopprijs is licht afgenomen.  NVM-voorzitter Onno Hoes stelt dat kopers nog altijd te maken hebben met „een krappe woningmarkt”, waar wel „meer lucht” in is gekomen. In het tweede kwartaal van dit jaar stonden ruim 54 procent meer nieuwe huizen te koop dan in de eerste drie maanden. Aan het einde van de onderzochte periode stonden 25.300 woningen te koop.  Vooraf was het de vraag welk effect de hypotheekrenteontwikkeling op de huizenprijzen zou hebben. Tussen 2013 en 2021 verdubbelden de prijzen van woningen; in datzelfde tijdsbestek nam de hypotheekrente juist flink af. Daarover stelt Hoes dat „het huidige sentiment op de woningmarkt” sterk is beïnvloed door de „explosief gestegen” hypotheekrente en energieprijzen.  Sinds begin dit jaar begon de hypotheekrente weer te stijgen en na de Russische invasie in Oekraïne nam het percantage verder toe. De gemiddelde hypotheekrente bedroeg in juni bijna 4 procent, terwijl deze in september vorig jaar nog op 1,42 procent lag. Door de hogere rente kunnen huizenkopers minder lenen voor een gemiddeld duurdere woning dan in het begin van het jaar. Een hogere rente betekent ook meer maandlasten voor woningbezitters. In het tweede kwartaal werden 36.000 woningen verkocht (24 procent meer dan de drie maanden ervoor). De prijzen van onder meer appartementen zijn toegenomen, gemiddeld kosten die 377.000 euro. Ook 2-onder-1-kapwoningen zijn in prijs gestegen, naar een gemiddelde van 482.000 euro; vrijstaande woningen stonden te koop voor gemiddeld 663.000 euro.  Er werden in het tweede kwartaal bijna de helft minder nieuwbouwhuizen en bouwkavels verkocht ten opzichte van vorig jaar. Met een kleine 5.000 nieuwbouwwoningen ligt dat aantal op het laagste punt sinds 2014. Daarbij speelt de prijs mogelijk een rol: gemiddeld kost een nieuw opgeleverde woning 483.000 euro. Ondanks dat de gemiddelde huizenprijs is toegenomen, constateert Lara Gerssen, voorzitter van de vakgroep Wonen, dat „de absolute gekte” in dit kwartaal „wat lijkt af te nemen”. Dat komt volgens haar onder meer omdat het gemiddeld aantal bezichtingen per woning lager ligt. Ze stelt daarnaast dat er „minder extreme biedingen” zijn gedaan, hoewel kopers nog steeds bij acht van de tien woningen boven de vraagprijs hebben geboden.  In absolute zin zijn meer huizen beschikbaar gekomen op de markt, al is er nog geen sprake van een „structureel ruim woningaanbod”. Zo blijft er veel vraag naar eensgezinswoningen. Die zijn volgens de organisatie voor een „groeiende groep” onbetaalbaar „door de sterk gestegen bouw en grondkosten”. Ook betaalbare nieuwbouw is onvoldoende beschikbaar. Gerssen: „We zijn nog ver verwijderd van een evenwichtige markt.”||https://www.nrc.nl//nieuws/2022/07/07/huizenprijzen-weer-gestegen-in-tweede-kwartaal-ook-ruimer-aanbod-op-markt-a4135738
2022-07-07||Temperaturen tot boven de 40 graden; zo teistert de droogte Zuid-Europa||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/07/temperaturen-tot-boven-de-40-graden-zo-teistert-de-droogte-zuid-europa-a4135703
2022-07-07||Energieprijzen vlakken iets af, prijs van voedsel blijft stijgen||De prijs van voedsel is in juni verder gestegen. Voedingsmiddelen waren vorige maand 11,2 procent duurder dan in dezelfde periode een jaar geleden. In mei van dit jaar ging het nog om 9,1 procent. Dat meldt het Centraal Bureau voor de Statistiek (CBS) donderdag op basis van nieuwe inflatiecijfers. De inflatie was in juni 8,6 procent, iets minder dan de 8,8 procent een maand eerder. Voedingsproducten zijn sinds september 2021 elke maand duurder geworden. De stijging komt vooral door duurdere zuivelproducten en vlees. Maar ook de meeste andere producten, zoals granen, oliën en vetten, groente, vis en fruit, zijn duurder geworden.  De prijsstijging van energie was in juni minder groot dan in mei, blijkt verder uit de cijfers. Dat zorgde voor een daling van de inflatie. Waar energie (elektriciteit, gas en stadsverwarming) in mei nog 105 procent duurder was dan een jaar geleden, was dat in juni 84 procent. Benzine en diesel waren in juni 34,8 procent duurder dan een jaar eerder. In mei was dat 27,3 procent. De hogere energieprijzen betekenen niet per se dat elk Nederlands huishouden meer gaat betalen. Het CBS kijkt per maand naar de afsluiting van nieuwe contracten voor berekening en gaat ervan uit dat die prijs voor een jaar geldt. Wie een lange termijncontract heeft, merkt de stijging niet direct.||https://www.nrc.nl//nieuws/2022/07/07/energieprijzen-vlakken-iets-af-prijs-van-voedsel-blijft-stijgen-a4135797
2022-07-07||Zorguitgaven met 7,6 procent gestegen, vooral door testen en vaccineren||De zorg kostte vorig jaar 125 miljard euro, 8,8 miljard meer dan in 2020. Het gaat om een toename van 7,6 procent, meldt het Centraal Bureau voor Statistiek (CBS) donderdag op basis van voorlopige cijfers. Per persoon werd er 7.116 euro uitgegeven aan zorg, een stijging van 466 euro. De coronacrisis is de belangrijkste reden voor de toename. De bonus voor zorgmedewerkers en de financiële steun voor zorgaanbieders kostten weliswaar minder dan in 2020, maar testen op en vaccineren tegen het coronavirus kostte meer. De test- en prikkosten gingen in 2021 van 1,4 naar 6,7 miljard euro, schat het CBS, vooral omdat de vaccinatiecampagne dat jaar begon. De uitgaven aan „therapeutische middelen”, waar ook mondkapjes en zelftesten onder vallen, stegen in 2021 met 837 miljoen euro.  De gestegen uitgaven komen voor het grootste deel uit de overheidskas, schrijft het CBS. Per persoon gaf de overheid vorig jaar 243 euro meer uit. Er kwam ook meer geld uit het fonds voor langdurige zorg, de zorgverzekeringswet en andere bronnen, maar die bedragen groeiden relatief minder hard. „Ik heb zelden zo’n hoge groei van de zorguitgaven gezien”, zegt Gijsbert Werner, die als onderzoeker bij de Wetenschappelijke Raad voor het Regeringsbeleid meeschreef aan een recent onderzoek over dat onderwerp. „Maar de context is ook uitzonderlijk. Zulke groei hoeft niet per se de nieuwe werkelijkheid te zijn als corona weg is.” Volgens Werner is de belangrijkste vraag of de zorguitgaven sneller groeien dan de economie. „Dat heeft gevolgen voor de publieke middelen die we aan andere taken zoals klimaat en onderwijs kunnen uitgeven, en dat heeft op zijn beurt gevolgen voor de gezondheid van burgers.” Het bredere verschijnsel van zorguitgaven die sneller stijgen dan de economie zal blijven spelen, zegt Werner, of de coronacrisis een uitschieter is of niet. „Zijn we als samenleving bereid die kosten te dragen en te verdelen? Dat is een heel politiek vraagstuk.” Als het om die vraag gaat, zijn de CBS-cijfers niet het meest geschikt, zegt volgens Patrick Jeurissen, hoogleraar Betaalbaarheid van de zorg aan het RadboudUMC. Het CBS hanteert volgens Jeurissen een erg brede definitie van zorguitgaven, waar ook zaken onder vallen die niet op rekening van de overheid komen. „Bijvoorbeeld de aanvullende verzekeringen, waar de overheid zich niet mee bemoeit.” Of de zorguitgaven vanwege de coronacrisis op de lange termijn hoger blijven, durven de twee onderzoekers niet te zeggen. Jeurissen: „Je zou kunnen zeggen dat een pandemie incidenteel is, maar ook dat is maar de vraag. Daarnaast is het onduidelijk wat precies de kosten zijn van mensen die vanwege long covid langere tijd zorg nodig hebben.”||https://www.nrc.nl//nieuws/2022/07/07/zorguitgaven-met-76-procent-gestegen-vooral-door-testen-en-vaccineren-a4135798
2022-07-07||Negentien demonstranten aangehouden bij boerenprotest Bleiswijk||De politie heeft woensdagavond negentien mensen aangehouden die niet wilden weggaan bij distributiecentra in Bleiswijk. Dat meldt de Rotterdamse politie donderdagochtend op Twitter. De ME is ingezet om de demonstranten weg te halen. De acties vonden plaats op de Facetlaan en de Laan van Mathenesse in Bleiswijk. In die omgeving zitten distributiecentra van Hoogvliet, Jumbo, Aldi en Albert Heijn. „Een groep actievoerders blokkeerden [sic] voor de derde nacht op rij het terrein.” Toen de demonstranten na meerdere waarschuwingen alsnog niet weg wilden gaan, besloot de politie hen aan te houden. De tractoren zijn ergens anders heen gebracht. NU.nl meldt op basis van de politie dat er ook negen minderjarigen onder de arrestanten zijn. Tegen NRC zegt een woordvoerder dat er inderdaad minderjarigen bij de protesten betrokken waren, maar of die ook zijn aangehouden weet hij niet. De brandweer is woensdagavond ook uitgerukt om hooibalen te blussen die boeren langs de weg in brand hadden gestoken. Beelden van 112 Groene Hart laten rokende resten zien op de rand van het bedrijventerrein in Bleiswijk. Een woordvoerder van de Veiligheidsregio Rotterdam-Rijnmond bevestigt dat de brandweer rond negen uur ‘s avonds is „gevraagd om wat bluswerk te doen”.||https://www.nrc.nl//nieuws/2022/07/07/negentien-demonstranten-aangehouden-bij-boerenprotest-bleiswijk-a4135796
2022-07-07||Vluchtelingenwerk dreigt met juridische stappen als opvang asielzoekers niet verbetert||Vluchtelingenwerk Nederland stapt naar de rechter als het Rijk en het Centraal Orgaan opvang asielzoekers (COA) de opvang van asielzoekers niet voor 1 augustus hebben verbeterd. Dat heeft de stichting donderdag bekendgemaakt. Vluchtelingenwerk stelt het Rijk en het COA aansprakelijk „voor de schadelijke en inhumane omstandigheden in de asielopvang”.  Vluchtelingenwerk hoopt met de rechtsgang de „bestuurlijke impasse” te doorbreken. „Er is geen gebrek aan oplossingen voor het tekort aan opvangplekken. Maar door een impasse tussen het Rijk en gemeenten ontbreekt daadkracht”, zegt voorzitter Frank Candel in een persbericht. De aandacht gaat volgens hem nu vooral naar het vinden van extra bedden om het aanmeldcentrum in Ter Apel te ontzien. „Voor vluchtelingen zelf is het probleem niet opgelost als ze in Ter Apel in een bus stappen naar een tent met stretchers. Het sluiten en vermijden van schadelijke opvanglocaties moet net zoveel prioriteit krijgen als het ontzien van het aanmeldcentrum in Ter Apel.” Daarnaast zijn de tijdelijke opvanglocaties volgens de stichting niet tijdelijk gebleken en ontbreekt na negen maanden nog steeds het zicht op verbetering voor duizenden asielzoekers. De opvang is daardoor „structureel” onder de maat, zegt Candel. Volgens Vluchtelingenwerk is deze asielcrisis „juridisch verwijtbaar”, omdat de oorzaak dit keer niet ligt in het hoge aantal asielverzoeken, maar komt door onder andere bezuinigingen van het Rijk en het sluiten van asielzoekerscentra. Vluchtelingenwerk wil dat het Rijk voor begin augustus aan de wettelijke minimumnormen voldoet. Woensdag maakte staatssecretaris Eric van der Burg (Asiel, VVD) bekend een tweede aanmeldcentrum in het Flevolandse Bant te willen openen, om de druk op Ter Apel te verlichten. De locatie zit overvol en in de afgelopen maanden moesten asielzoekers meermaals (buiten) op stoelen slapen. Ze overplaatsen naar andere opvanglocaties lukte dikwijls niet, omdat die plekken ook vol zitten. Over de noodopvanglocaties zegt Vluchtelingenwerk dat de omstandigheden daar „door de humanitaire ondergrens” zakken en „schadelijk” zijn. Eind juni stemden de voorzitters van de 25 veiligheidsregio’s in met een plan om de komende weken 7.500 statushouders een tijdelijke woning aan te bieden. Ook moet elke veiligheidsregio 225 extra opvangplekken regelen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/07/vluchtelingenwerk-dreigt-met-juridische-stappen-als-opvang-asielzoekers-niet-verbetert-a4135795
2022-07-07||De risico’s van meer levenslang veroordeelden||Meer criminelen dan ooit zitten een levenslange celstraf uit in een van de Nederlandse gevangenissen. Het Europees Hof voor de Rechten van de Mens noemt die levenslange opsluiting onmenselijk, door een gebrek aan perspectief. Daarom pleiten juristen voor een verandering van dit systeem. Misdaadverslaggever Bram Endedijk verdiepte zich in deze discussie: kun je iemand wel voor de rest van zijn leven opsluiten? Lees ook:||https://www.nrc.nl//nieuws/2022/07/07/de-risicos-van-meer-levenslang-veroordeelden-a4135794
2022-07-07||Wat vindt NRC | Houd de bewapening van de Oekraïense strijdkrachten op peil||De oorlog in Oekraïne is een uitputtingsslag, en ook dat is inmiddels een uitgehold begrip. Na maanden van zware gevechten kreeg het Russische leger dit weekeinde de stad Lysytsjansk – en daarmee de hele provincie Loehansk – in handen. Een mijlpaal, volgens het Kremlin, want als straks hetzelfde is bereikt in  de provincie Donetsk, is de hele regio Donbas „bevrijd”.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Een Russische verovering van de hele Donbas is echter verre van zeker. Rusland moet steden vaak goeddeels verwoesten om ze te veroveren, en dit tegen een hoge prijs  – in mensenlevens en munitie. Daarnaast kampt het  met een tekort aan manschappen en met slechte discipline. Oekraïne zegt bovendien zich slechts tijdelijk te hebben teruggetrokken uit Lysytsjansk. Het enige wat op dit moment duidelijk lijkt, is dat Rusland alleen met heel veel strijd heer en meester over de Donbas kan worden. Strijd die maar al te vaak de vorm van oorlogsmisdaden aanneemt en hoe dan ook elke dag burgerslachtoffers maakt. En wat gebeurt er als Poetin de Donbas heeft veroverd? Hoewel hij na de mislukte inname van Kiev verkondigde dat dit nu zijn doel is, lijkt het er niet op dat hij er genoegen mee neemt. Ook na de inname van Lysyntsjansk verklaarde een hoge Kremlinfunctionaris dat Rusland doorvecht tot  burgers in heel Oekraïne zijn behoed voor „genocide” en het land is „gedenazificeerd”. Het zijn  precies de argumenten die Poetin aan het begin van de invasie gebruikte. Andersom probeert het Oekraïense leger de al vroeg gevallen zuidelijke stad Cherson te heroveren. En zo is niets zeker tot de strijd een keer stopt. Analisten trekken al parallellen met de uitzichtloosheid van de Eerste Wereldoorlog. Ook voor de rest van de wereld heeft een eindeloze strijd gevolgen: zo lang als de oorlog sleept, zo lang zullen inflatie, graantekorten en de opvang van vluchtelingen op andere landen  drukken. Op papier is Rusland de partij om de  oorlog uiteindelijk te winnen: meer manschappen, meer pantservoertuigen en artillerie, een grotere economie. Maar het hóéft niet zo te gaan.  Oekraïense militairen weten opmerkelijk goed om te gaan met de zware wapens die NAVO-landen hun leveren.  De draagbare Stinger- en Javelin-raketten hielpen bij het stuiten van de Russische opmars in de beginfase, momenteel bewijzen  MLRS-lanceersystemen en  Himar-precisiewapens hun nut in de Donbas. Nederland draagt onder andere bij met  pantserhouwitsers.  Veel westerse wapens zijn doelmatiger dan de Russische, die vaak verouderd zijn. Ruw geschetst gaat het om kwaliteit versus kwantiteit en het is denkbaar dat  het kwaliteitsverschil eens de doorslag zal geven.  Maar dan moeten die westerse wapens er wel zijn. Steeds opnieuw doet president Zelensky een dringend beroep op NAVO-landen om meer steun. Nu is het een oud gegeven dat een generaal op het slagveld nooit tevreden is over zijn middelen, maar Oekraïne heeft recht van klagen, zo bevestigt een Duitse denktank die de westerse wapenhulp bijhoudt. Het aantal nieuwe toezeggingen neemt af en de pakketten worden kleiner. Het instituut constateert ook een „groot gat” tussen beloftes en  leveranties.  Het is  moeilijk om de wapenstroom op gang te houden. De voorraden van NAVO-landen raken aangetast, de wachtrij bij de defensie-industrie is lang en de kosten lopen in de miljarden, maar het begint bij politieke wil. Dit is het moment om door te pakken. De oorlog  is nog lang niet voorbij.  ||https://www.nrc.nl//nieuws/2022/07/07/houd-de-bewapening-van-de-oekraiense-strijdkrachten-op-peil-a4135759
2022-07-07||Hoop voor JET: Amazon koopt zich in bij dochter VS||Eindelijk eens goed nieuws voor Just Eat Takeaway (JET). Grubhub, het Amerikaanse dochterbedrijf van de  maaltijdbezorger dat al een tijdje met financiële problemen kampte, heeft een akkoord gesloten met  Amazon. De Amerikaanse webwinkel krijgt een belang in Grubhub dat in de toekomst kan oplopen tot circa 15 procent.       Amazon begint met een belang van 2 procent. Dat loopt op als er  nieuwe klanten worden  aangetrokken. Prime-leden van Amazon krijgen een gratis jaarabonnement op de maaltijdbezorger en hoeven geen bezorgkosten te betalen als ze bij een bij Grubhub aangesloten restaurant een bestelling plaatsen van 11,70 euro of meer. Grubhub hoopt met Amazon aan zijn zijde eindelijk de markt in de VS te kunnen veroveren. Op de Amsterdamse beurs is positief gereageerd op het nieuws:  het aandeel van Just Eat Takeaway veerde op met ruim 15 procent.        Voor Just Eat Takeaway komt  de overeenkomst goed uit. Het nam Grubhub vorig zomer over voor omgerekend 6,4 miljard euro, maar   incasseerde de afgelopen tijd de ene na de andere tegenvaller. Grubhub kan tot nu toe niet op tegen sterke Amerikaanse concurrenten als UberEats en Doordash.  Het is   amper een jaar na de aankoop nog maar een vijfde van de aankoopprijs waard. Tijdens een recente aandeelhoudersvergadering kreeg JET-topman Jitse Groen de wind van voren over de slechte prestaties van de Amerikaanse dochter.     De overeenkomst komt niet  als een verrassing. Eind vorig jaar drong een activistisch aandeelhouder aan op de verkoop van Grubhub, wat toen onbespreekbaar was. Tijden  een aandeelhoudersvergadering een klein halfjaar later – in april dit jaar – was er een kentering:  JET bleek ineens  „actief op zoek” te zijn naar een strategische partner, óf te kijken naar een gedeeltelijke of gehele verkoop van Grubhub. JET, zei Groen destijds, werd regelmatig benaderd met voorstellen. „We kijken of dat zinvol is voor ons bedrijf.” Die partner is nu gevonden.    Het akkoord met Amazon is mogelijk alsnog een eerste stap richting de definitieve verkoop. JET benadrukte woensdag in een persbericht nog steeds te zoeken naar  kopers die Grubhub (deels) willen overnemen. In datzelfde persbericht benadrukt het bedrijf dat de marktwaarde van Grubhub inmiddels weer op peil is, en ruim 6,5 miljard euro zou bedragen.||https://www.nrc.nl//nieuws/2022/07/07/hoop-voor-jet-amazon-koopt-zich-in-bij-dochter-vs-a4135780
2022-07-07||Column | De zomer van 2022 wordt aan de hete kant||Het kán nog, dat het  een rustige zomer wordt in de internationale economie en op de beurzen. Dat iedereen – beleggers, beleidsmakers, bankiers en brigadegeneraals – op vakantie gaat, de boel de boel laat en eind augustus weer eens rustigjes kijkt hoe de vlag erbij hangt. Maar groot is die kans niet.  Natuurlijk, als er veel actoren weg zijn, zijn er misschien ook minder impulsen om de financiële markten in beweging te brengen. Maar aan de andere kant: juist in een markt met relatief weinig handel en liquiditeit kunnen de koersschommelingen extra groot uitpakken.  De explosieve beursweek van vier weken terug ligt nog vers in het geheugen. Toen daalden de koersen van aandelen en staatsleningen tegelijkertijd, stegen de langetermijnrentes en liep het renteverschil tussen Duitsland en Italië zo ver op (tot ruim 2,5 procent) dat de Europese Centrale Bank er een spoedvergadering over belegde. De uitkomst: er zou een nieuw ‘instrument’ komen om te grote renteverschillen tussen de eurolanden (de ‘spreads’) te temmen. Lees: het verschil tussen Italië en Duitsland.  Op 21 juli is de eerstvolgende vergadering van de ECB, dan gaat het precies dáár weer over. Want voor dat moment is het  nieuwe instrument beloofd. Dat wordt nog lastig. Deze nieuwe ‘bazooka’ moet groot genoeg zijn om zoveel indruk te maken dat de financiële markten niet eens meer proberen om de Italiaanse en Duitse rentes uit elkaar te drijven. Net als de ‘Outright Monetary Transactions’ (OMT) waarmee toenmalig ECB-baas Mario Draghi dreigde tijdens de eurocrisis van 2012. Dat programma hield in dat de ECB zonder limiet staatsleningen zou kunnen opkopen van eurolanden. „Whatever it takes”, zei Draghi destijds. OMT hoefde nooit te worden gebruikt. Maar hoe groter het wapen, hoe groter de weerstand bij de noordelijke landen. Want zoiets moet geen vrijbrief worden voor Italië om zijn economie en begroting niet op orde te krijgen.   Minister Sigrid Kaag van Financiën en premier Mark Rutte uitten vorige week al nauw verholen kritiek op dit soort vangnetten. De noordelijke centrale banken, waaronder die van Nederland, zitten op dezelfde lijn. Dat is geen loos verzet: de OESO, de denktank van industrielanden, schat de Italiaanse staatsschuld dit jaar op maar liefst 150 procent van het bruto binnenlands product. Dat percentage is driemaal zo hoog als het Nederlandse.  Bovendien:  wat definieer je als ECB eigenlijk als een ‘te grote spread’ die verdedigd moet worden? Een bepaald percentage, zeg 2,5 procent, biedt duidelijkheid. Dat was het renteverschil dat een maand geleden tot de ECB-spoedvergadering leidde. Maar centrale bankiers weten nog dat zo’n getal meedogenloos door beleggers zal worden getest. Dat liep in 1992 in het toenmalige Europese Monetaire Stelsel slecht af, toen miljardair George Soros  het Britse pond naar de kelder joeg door te blijven inbeuken op de maximaal toegestane koersschommeling van het pond tegenover de Duitse mark.  Dat wordt over twee weken nog spannend. Want als het idee van de ECB slecht valt, is de beer los. Zeker omdat de nervositeit tegen die tijd toch al oploopt:  een week later vergadert  de Amerikaanse centrale bank óók, die een nieuwe reuzenstap omhoog met de rente kan nemen.  De euro daalt inmiddels snel, richting pariteit met de dollar: een koers van 1 op 1. En de aanwijzingen voor een recessie stapelen zich op in de VS.  Je zou er bijna je vakantie voor opschorten.     Dit is trouwens, na een jaar of tien, de laatste column in deze vorm. Na de zomer verandert hij in een  groter verhaal met meer ruimte voor uitleg, minder mening en meer munitie – en met véél grafieken. En voor de rest: tja, zonder Menno Tamminga hè. Blijft wennen.    
Nieuwsbrief
		NRC Economie
	 
		De belangrijkste ontwikkelingen in de economie, op de beurzen en in het zakenleven
	||https://www.nrc.nl//nieuws/2022/07/07/de-zomer-van-2022-wordt-aan-de-hete-kant-a4135783
2022-07-07||Gastekort afgewend door beëindiging stakingen bij Noors staatsenergiebedrijf||De Noorse overheid heeft dinsdag met een interventie een einde gemaakt aan stakingen bij het staatsenergiebedrijf Equinor. Dat hebben het ministerie van Arbeid van Noorwegen en vakbond Lederne bekendgemaakt. Het einde van de stakingen — inzet: hogere lonen — is goed nieuws voor de Europese energievoorziening. Als de stakingen waren doorgegaan als gepland, kon grootleverancier Noorwegen vanaf zaterdag 56 procent minder gas exporteren. Dinsdag legden werknemers van drie gas- en olievelden van Equinor hun werkzaamheden neer. Personeel van zeven andere locaties was van plan zich daar deze week bij aan te sluiten. Dat zou nog eens vier gas- en olievelden stilleggen op woensdag, en drie op zaterdag. Voordat de staking werd beëindigd, stegen de Europese gasprijzen tot het hoogste niveau in vier maanden; de laatste jaren haalde de EU tussen de 20 en 25 procent van haar gas uit Noorwegen. Dinsdagmiddag zei de Noorse overheid nog dat ze niet van plan was zich te mengen in het loongeschil. Dat is nu toch gebeurd. Volgens arbeidsminister Marte Mjøs Persen was dat vanwege de „dramatische gevolgen” die stakingen „in het kader van de huidige Europese situatie” dreigden te hebben. Het is volgens haar belangrijk dat Noorwegen zijn reputatie als betrouwbare en voorspelbare energieleverancier behoudt. De regering heeft nu bepaald dat een derde partij moet bepalen of en in hoeverre Equinor-personeel loonsverhoging toekomt. (NRC)||https://www.nrc.nl//nieuws/2022/07/07/gastekort-afgewend-door-beeindiging-stakingen-bij-noors-staatsenergiebedrijf-a4135779
2022-07-07||Opinie | Omdraaien||Onlangs had ik (advocaat-stagiair) mijn allereerste zitting in de rechtbank. Ik liet een van de drie beveiligers bij de entree mijn advocatenpas zien. „Even omdraaien”, zei hij. Ik draaide braaf een rondje om mijn eigen as. De collega-beveiligers lachten me vierkant uit en hij zei: „Mevrouw, ik bedoelde de pas.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/07/omdraaien-a4135764
2022-07-07||Column | Autarkie||Vrijdag kwam het nieuws naar buiten dat het kabinet dit jaar toch geen aanvullende tegemoetkoming van 500 euro zorgtoeslag zou verstrekken aan de armste huishoudens, omdat uitvoeringsorganisaties niet nog meer veranderingen kunnen verwerken in hun systemen. Het was geen onwil, maar gewoon technisch onvermogen, aldus Rutte. Over de 1,2 miljoen huishoudens die volgens de laatste berekeningen van het CPB vanaf het najaar dan niet meer de energierekeningen en zorgverzekeringen konden betalen, had de premier het verder niet, want tja, die systemen, hè. Gelukkig trok de oppositie dinsdagavond aan de noodrem en beloofde het kabinet met gemeenten in gesprek te gaan zodat de laagste inkomens dit jaar alsnog die 500 euro extra krijgen. Goed nieuws, maar een gevoel van onvrede blijft. Over hoe makkelijk men vrijdag nog zei van nou, technisch kan het niet, dus dan doen we het niet. Pech voor de honderdduizenden gezinnen die hierdoor hun rekeningen niet meer kunnen betalen. Een tijd geleden viel ik in op een middelbare school. Een surveillant wees van tevoren twee leerlingen aan die extra aandacht nodig hadden. „Ah, rugzakjes?” vroeg ik. De surveillant vertelde dat hun ouders sinds kort in de schuldsanering zaten. De leerlingen konden zich de laatste tijd minder goed concentreren dan de rest, maar waren verder wel heel slim.  Armoede is loodzwaar voor volwassenen en voor kinderen is het domweg traumatisch. Je staat machteloos. De spanningen thuis nemen toe, er zijn ruzies, je wilt je ouders helpen maar je kunt het niet. Aangezien steeds meer Nederlanders het financieel niet meer redden, krijgen ook steeds meer jongeren hiermee te maken. Je zou haast een burgerinitiatief willen oprichten, waarmee degenen die nog wel het hoofd boven water kunnen houden, een gezin in de bijstand adopteren. Een soort Foster Parents in eigen land, waarbij de ene groep de andere groep helpt, zodat minder mensen gebukt gaan onder betalingsachterstanden en minder jongeren thuis stress hebben. Desnoods ouderwets met de collectebus langs de voordeuren, tot je voor jouw gezin genoeg geld hebt ingezameld zodat ze weer wc-papier, paracetamol en avondeten kunnen kopen. Toen ik dit idee deelde met een vriend, lachte hij schamper. „De zoveelste poging tot autarkie in de oligarchie”, schamperde hij. „Alleen al het feit dat je dit bedenkt toont het failliet van het huidige bestel.” Ik was pissig vanwege zijn cynisme, ik bedoelde het toch goed? Maar toen ik er langer over nadacht, besefte ik dat ik er niets tegenin kon brengen. Helemaal niets.||https://www.nrc.nl//nieuws/2022/07/07/autarkie-a4135755
2022-07-07||Sudoku van donderdag 7 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/07/sudoku-a4135752
2022-07-07||Forel en aardappels||Gerookte forel met komkommer en aardappels. Verwarm de oven voor tot 220 °C. Snijd de snackkomkommers in 6 mm dikke plakjes. Snijd de krieltjes doormidden. Hussel op een bakplaat met opstaande rand de aardappels met 2 flinke scheuten olie en bestrooi de aardappels met zout en peper. Leg de aardappels met de snijkant naar beneden op de bakplaat en rooster ze ongeveer 25 minuten tot ze gaar zijn en niet langer aan de bakplaat vastkleven. De aardappels zouden mooi goudbruin moeten zijn. Laat ze afkoelen tot ze bijna op kamertemperatuur zijn. Meng in een grote kom de crème fraîche met mosterd en de rasp en het sap van de citroen. Breng de dressing op smaak met zout en peper. Voeg de geroosterde aardappels toe aan de dressing in de kom. Breek de forel met een vork of met je vingers in eenhaps stukken en voeg ze toe aan de aardappels in de kom. Voeg de komkommers en dille toe, hussel goed en proef of de salade op smaak is. Verdeel de rucola en zuring over de borden of serveerschaal en schep voorzichtig het forelmengsel op de bladgroenten. Besprenkel de salade met meer dille en voeg desgewenst een beetje forelkuit toe om dit gerecht echt bijzonder te maken. Voor 2 – 4 personen als maaltijd Jess Damuck Salade Freak Good Cook 272 blz. €27,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/07/thuiskok-forel-en-aardappels-a4135745
2022-07-07||In het midden||Horizontaal 1.  Handel 6.  __ kikker 10.  Daar zitten problemen tussen 11.  Lichamelijke afwijking 13.  Man en paard 15.  Speelde vroeger veel met Henny 17.  IJslands epos 18.  Eilandbewoner 23.  Kunsttaal 24.  Op de top zie je Tokio 25.  Orang-__ 27.  Gaan Japanners zondag heen 30.  Ruth __, zangeres 31.'Tweede aanmeldcentrum asielzoekers komt in __  32.  Kunstvoet 33. The Prince of __, animatiefilm  Verticaal1.  Hoort bij NSF  2.  Ongeschreven regels 3.  Past voor deren of dieren 4.  Nieuwe club van Onana 5.  Kazen, kaarsen, pijpen 6.  Beetje mislukte figuur 7.  Past voor gezellig of soep 8.  __ Morricone, componist 9.  'Kabinet belooft __ energietoeslag voor lage inkomens' 12.  Is de ideale hond 14.  Treedt op in de plaats van een ander 16.  Beslissende slag 19.  Strijkplant 20.  Maling 21.  '__ positief over EU-lidmaatschap Albanië' 22.  Houding van een egoïstische tuinbezitter 26.  Visvoer 28. Band die een hit had met Kristallnaach 29.  __ Paul's Cathedral Oplossing puzzel 6 juli. Horizontaal: 1. GALGJE 6. SULKY 10. ALEA 11. ISN’T 13. ALE 14. ADELEN 15. EEMNES 16. NIPO 17. DRUP 19. DIT 22. EPE 25. MULO 26. OKER 29. WESPEN 30. STAAND 31. ETS 32. LEGE 33. LIGA 34. GROET 35. SYDNEY Verticaal: 1. GAANDEWEG 2. ALDI 3. LEEP 4. GALOP 5. EINDTUNE 6. STEP 7. LAND 8. KLEI 9. YESTERDAY 12. NEUROSES 18. REL 20. EMELT 21. ROALD 23. PETR 24. ESSO 27. KAIN 28. ENGE In het midden: PETER R||https://www.nrc.nl//nieuws/2022/07/07/in-het-midden-a4135744
2022-07-07||Column | Pieter Omtzigt voelt zich constant schuldig||Het was op een vrijdagochtend, mei vorig jaar. VVD’er Bas van ’t Wout, minister van Economische Zaken in het demissionaire kabinet-Rutte III, werd wakker en wist dat hij naar de vergadering van de ministerraad zou gaan, zoals elke vrijdag. Maar waar het over ging, en wat híj zou zeggen? Hij had, zegt hij nu, geen idee. „De computer liep vast, zo voelde het in mijn hoofd.” Esther Ouwehand van de Partij voor de Dieren stond op de Hooigracht in Leiden, november 2015. Ze was op weg naar natuurwinkel De Brandnetel en wilde oversteken, maar ze wist opeens niet meer hoe dat moest. Naar links kijken, en dan? Hoe kon je weten wanneer een auto dichtbij was? Ze hadden hun enorme vermoeidheid allebei wel voelen aankomen. Maar Ouwehand groeide op in Katwijk, haar vader was metselaar. Je bleef alleen thuis als het écht niet ging. Van ’t Wout dacht aan de honderdduizenden ondernemers die in de coronacrisis afhankelijk waren van zíjn beslissingen. Deze donderdag is de laatste vergaderdag van de Tweede Kamer, vrijdag begint het reces. In de gang hoor ik Kamerleden zuchtend zeggen dat ze vast nog moeten terugkomen voor extra debatten. Over stikstof, mest, de NAVO. Er zijn er ook die al een tijdje thuis zitten of het niet de hele dag volhouden. Kamerleden raken soms uitgeput door voortdurende drukte en de spanning van media-aandacht. En ook wel door onzekerheid en angst als die aandacht er niet is. Eind juni, in een lang debat over stikstof, vroeg Pieter Omtzigt of hij eerder mocht spreken dan een paar anderen. Vorig jaar zat hij vijf maanden thuis. „Ik werk nog niet 100 procent en wilde naar huis.” Door een trein die uitviel, was hij toch pas om vier uur ’s nachts in Enschede. Als ik vraag hoe hij het volhoudt in zijn eentje en of hij uitkijkt naar het zomerreces, begint hij over de 1,2 miljoen gezinnen die in de problemen raken door de inflatie en de hoge energierekening. „Er voltrekt zich een ramp.” Deze zomer werkt hij aan vier initiatiefnota’s. Hij zegt ook dat hij zich „constant schuldig” voelt omdat hij e-mails en brieven soms niet beantwoordt. Esther Ouwehand haalt uit een hoek van haar werkkamer een meditatiekussen tevoorschijn. In de Tweede Kamer komt ze weinig aan mediteren toe, thuis wel. Ze was bijna een jaar ziek en vertelde in 2016 eerst niet wat ze had gehad. „Ik voelde me kwetsbaar, het leek een zwakte.” Ze kende ook geen andere politici die overwerkt thuis hadden gezeten. Nu wel, het taboe is weg. Al zijn er Kamerleden die denken dat hun partij oververmoeidheid nog steeds als een zwakte ziet. En kom je dan bij de volgende verkiezingen op de kandidatenlijst? Bas van ’t Wout is weer „boven Jan”. Dit voorjaar was hij formateur van het college in Breda. Maar hij komt zelf niet terug in de politiek. „Ik voel het vlammetje niet meer.”||https://www.nrc.nl//nieuws/2022/07/07/pieter-omtzigt-voelt-zich-constant-schuldig-a4135791
2022-07-07||Protesten na politieschoten op trekker in Heerenveen|| Tientallen boeren en sympathisanten hebben woensdag in Leeuwarden geprotesteerd tegen de beschieting van een rijdende trekker door de politie dinsdagavond en de daarop volgende arrestatie van de 16-jarige bestuurder.  Bij een protestactie van boeren tegen het stikstofbeleid van het kabinet  bij Heerenveen ontstond volgens de politie dinsdag rond 22.40 uur „een dreigende situatie”.  Door trekkerbestuurders werd  „geprobeerd in te rijden op agenten en dienstvoertuigen”. De politie stelt waarschuwingsschoten te hebben gelost en gericht te hebben geschoten. Een trekker werd daarbij geraakt.   In die trekker, zo bleek uit  verklaringen uit boerenhoek, reed de 16-jarige Jouke. Justitie verdacht hem, en twee anderen die bij het protest aanwezig waren, van poging tot doodslag.    Voor het provinciehuis in Leeuwarden en het verderop gelegen cellencomplex  waar de 16-jarige  vast zou zitten, verzamelden zich  woensdag tientallen boeren met trekkers, en andere demonstranten. Zij eisten tevergeefs de vrijlating van Jouke en uitten hun onvrede over de lezing van de politie van het incident.  Uit videobeelden  blijkt volgens hen namelijk dat de trekker niet op de politie inreed.  Op de beelden is te zien hoe een rode trekker, die niet vooruit kan omdat een politiewagen de doorgaande weg blokkeert, over de stenen middenberm rijdt en afslaat naar  links op de verkeerde weghelft. Op enkele meters afstand staan  twee agenten met getrokken pistool. Terwijl de trekker langs hen rijdt en kort daarop uit beeld verdwijnt, klinken twee  schoten.   De twee mannen en de jongen zijn woensdagavond weer vrijgelaten, meldde het Openbaar Ministerie. „Er is geen aanleiding de verdachten langer vast te houden op de verdenking van poging doodslag.” Farmers Defence Force-voorzitter Mark van den Oever stelde woensdag in een vlog dat de schietende agent „achter de tralies” hoort omdat er „helemaal geen levensbedreigende situatie” was.  De trekkerbestuurder  hield volgens Van den Oever voldoende afstand en reed niet op de agenten in terwijl er wel van  achter op zijn  cabine werd geschoten. Minister van Justitie Dilan Yesilgöz  (VVD) zei woensdag  dat speculeren op basis van internetfilmpjes geen zin heeft.   Ze wees erop dat de Rijksrecherche, zoals gebruikelijk bij vuurwapengebruik door de politie, onderzoek doet.  Een deel van de Tweede Kamer toonde zich  op basis van de videobeelden desalniettemin  bijzonder geschokt. Tweede Kamerlid Caroline van der Plas van de BoerBurgerBeweging plaatste een foto op Twitter  van een vermoedelijk kogelgat in  een  deur van een trekker. Ze vroeg om een spoeddebat met de premier en minister van Justitie.  Het verzoek, dat onder meer  door Forum voor Democratie werd gesteund, kreeg echter niet voldoende steun.   ||https://www.nrc.nl//nieuws/2022/07/07/protesten-na-politieschoten-op-trekker-in-heerenveen-a4135790
2022-07-07||Hoelang kan Johnson aanblijven zonder steun van zijn ministers?|| Boris Johnson is toch al geen standaard politicus die keurig de regels volgt. Maar zijn vastbeslotenheid om aan te blijven als premier – zonder steun van een aanzienlijk deel van zijn ministers – was woensdag wel zeer buitengewoon. Want hoelang kan een premier zonder kabinet het volhouden?  De Conservatieve Partij beleefde woensdag een bizarre dag, waarbij massaal ministers opstapten en hun vertrouwen in Johnson opzegden. De hele dag kwamen ontslagbrieven binnen. Televisiezender Sky News hield het aantal zelfs in beeld bij, alsof het om de score van een voetbalwedstrijd ging. Het waren er ’s avonds 42, ongeveer een derde van alle 120 ministers en ondersteunende secretarissen uit het kabinet.  Nog meer leden van de Britse regering hebben in de nacht van woensdag op donderdag hun vertrouwen in het kabinet opgezegd. Inmiddels hebben meer dan vijftig ministers en ondersteunende secretarissen binnen 48 uur hun ontslag ingediend. 
 Minister voor Noord-Ierland Brandon Lewis maakte donderdagochtend zijn ontslag bekend. Volgens hem „verdient het land beter”. Na zijn vertrek kondigden ook minister Damian Hinds van Veiligheid, minister van Financiën Helen Whately, minister van Wetenschap George Freeman, minister voor pensioenen Guy Opperman en minister voor Cultuur Chris Philp hun ontslag aan. Opperman richt zich in zijn ontslagbrief aan premier Johnson en schrijft dat „geen enkel individu, hoe succesvol deze ook is geweest, groter is dan de partij of dan dit land”. Georgia Oost Uiteindelijk probeerde een groepje vooraanstaande kabinetsleden Boris Johnson te vertellen dat hij beter de eer aan zichzelf kon houden. Eerder op de dag had minister van Huisvesting Michael Gove, een vertrouweling van de premier en net als hij fanatiek Brexiteer, Johnson ook al proberen duidelijk te maken dat zijn tijd was gekomen. Naderhand werd hij telefonisch door de premier ontslagen.   Maar woensdagavond, toen NRC naar de drukker ging, was nog onduidelijk hoe die bijeenkomst van het clubje ministers en premier Johnson zou aflopen. Britse media meldden wel dat Johnson vastberaden was om aan te blijven. Hij zou naar zijn grote verkiezingswinst van 2019 hebben verwezen, waarbij de Conservatieve Partij dankzij hem een meerderheid van 80 zetels binnenhaalde. Dat ziet hij als zijn persoonlijke mandaat van de Britse bevolking. Ook zei Johnson volgens de BBC dat het „onverantwoordelijk” zou zijn om nu af te treden, met een oorlog in Oekraïne en een dreigende economische recessie in het Verenigd Koninkrijk. Het was niet meer mogelijk de balans tussen loyaliteit en integriteit te bewaren Sajid Javid ex-minister van Volksgezondheid Twee ministers leidden dinsdagavond de ineenstorting van het kabinet in. Rishi Sunak (Financiën) en Sajid Javid (Volksgezondheid) zegden hun baan op. Aanleiding vormden Johnsons onwaarheden over het grensoverschrijdend gedrag van Chris Pincher, een Conservatief Lagerhuislid dat herhaaldelijk van handtastelijkheden is beschuldigd. Johnson wist daarvan en benoemde hem toch in zijn kabinet. De premier ontkende hiervan op de hoogte te zijn geweest, maar moest later toegeven dat hij dat wel was.  Dergelijk gedraai en het achteraf goedpraten van eerdere onwaarheden heeft langzaam maar zeker de steun van de Conservatieve Partij voor Johnson doen afbrokkelen. Vooral ‘Partygate’, het schandaal rond de feestjes in Downing Street tijdens de coronalockdowns, was hier een kras voorbeeld van. Johnson hield steeds vol dat er niets aan de hand was geweest. Tot naar buiten kwam dat ambtenaren en politieke assistenten structureel borrels hielden, met excessief drankgebruik. De premier kreeg zelfs een boete opgelegd voor het schenden van de regels.  Nu de Conservatieve Partij al maanden onder dit soort schandalen lijdt, de laatste tussentijdse verkiezingen verloor en oppositiepartij Labour de grootste is in de peilingen, raakt het geduld binnen de partij ineens snel op. Ministers zijn in drie jaar tijd amper aan uitvoering van hun beleid toegekomen, deels door de coronacrisis, maar deels  ook doordat ze steeds worden afgeleid door schandalen over Johnson. En wat er wel van kwam, is omstreden binnen de partij en de samenleving: de uitzettingen van asielzoekers naar Rwanda, het terugkomen op afspraken met de EU die Johnson zelf heeft gemaakt.   De premier heeft deze opstand dus vooral over zichzelf afgeroepen, is de algemene opvatting onder de Conservatieven. Ministers hadden er genoeg van om het voor hem op te nemen en „het onverdedigbare te verdedigen”, zoals ex-minister Sajid Javid woensdag zei. „Het was de afgelopen maanden onmogelijk om de balans tussen loyaliteit en integriteit te bewaren.” De geloofwaardigheid van ministers en de Conservatieve Partij in bredere zin raken beschadigd. Voor oppositiepartij Labour zou Johnsons aftreden het verlies van een ideale tegenstander betekenen, al zal ze dat nooit toegeven. Johnson was de afgelopen maanden een beschadigde partijleider tegen wie het makkelijk scoren is. Labourleider Keir Starmer mag op voorsprong staan in de peilingen, maar dat wordt eerder aan de benarde positie van Johnson toegeschreven dan aan het alternatief dat hij biedt voor een Conservatieve regering. Critici binnen de Conservatieven zijn nu vastbesloten om een einde aan Johnsons leiderschap te maken. Woensdag leek het er even op dat de speciale partijcommissie die over de vertrouwensstemmingen gaat, zo’n stemming over zijn positie snel  mogelijk zou maken. Begin vorige maand won Johnson nog zo’n  vertrouwensstemming van de fractie, al zegde een flinke minderheid (41 procent) toen het vertrouwen in hem op. De regel is dat zo’n stemming pas na een jaar opnieuw kan worden gehouden. Johnson heeft deze opstand vooral over zichzelf afgeroepen, vinden zijn partijgenoten Maar de commissie die toeziet op dit soort regels wordt maandag opnieuw samengesteld en heeft besloten daarop te wachten met een besluit om eventueel de regels te veranderen. Tegenstanders van Johnson zouden zich nu verkiesbaar stellen voor die commissie, om zo snel een nieuwe stemming te kunnen organiseren. De kans is heel klein dat Johnson  zo’n stemming opnieuw zou winnen, maar hij zou de strijd graag aangaan.  Een andere optie zou zijn om het hele Lagerhuis te laten stemmen over een motie van wantrouwen tegen de premier. Die motie zou Labour dan indienen, al is dat niet gebruikelijk omdat het over Johnsons positie als partijleider gaat, wat als een partijaangelegenheid wordt gezien. „Maar hele ministeries, zoals Onderwijs, zitten nu zonder politieke leiding. De premier klampt zich vast aan de macht en beschadigt daarmee het bestuur van ons land”, zei Steve Reed, schaduwminister van Justitie voor Labour. De oppositie zou voor onderhandeling over zo’n motie openstaan. Johnson kreeg woensdagavond nog steun van een paar trouwe ministers. Nadine Dorries (Onderwijs) en Jacob Rees-Mogg (Brexit-mogelijkheden) zouden aan zijn kant zijn blijven staan. Maar of er nog genoeg Lagerhuisleden beschikbaar én bereid zullen zijn om alle gaten op te vullen die woensdag zijn gevallen, is volslagen onduidelijk. Johnson zou wel al een toespraak voor begin volgende week hebben aangekondigd met nieuwe plannen om de economische situatie in het VK vooruit te helpen.      Eén van de critici van de premier vatte zijn beeld van Johnson onlangs tegenover de BBC zo samen: „Hij wilde altijd graag premier worden en nog liever wilde hij de geschiedenis ingaan als premier. Wat in de tussentijd moest gebeuren, dat was minder duidelijk.” Maar Johnson is er kennelijk nog niet klaar voor de geschiedenis te laten beginnen.      Premier Boris Johnson verlaat woensdag zijn ambtswoning, Dowing Street 10 in Londen.  Foto John Sibley / Reuters||https://www.nrc.nl//nieuws/2022/07/06/hoelang-kan-johnson-blijven-zonder-steun-a4135793
2022-07-07||Rijk wil tweede aanmeldcentrum voor asielzoekers desnoods onder dwang||    Als de gemeenteraad van   Noordoostpolder   niet instemt met de komst van  een aanmeldcentrum  voor asielzoekers, is het Rijk bereid dwang te gebruiken. Dat zeggen meerdere betrokken ambtenaren tegen NRC.   Woensdagochtend werd bekend dat het Rijk een tweede aanmeldcentrum wil openen in het dorp Bant, enkele tientallen meters naast het asielzoekerscentrum in Luttelgeest,  waar  duizend mensen worden opgevangen. Voor  het  aanmeldcentrum, waar asielzoekers die  in Nederland arriveren zich moeten melden, worden „tweehonderdvijftig tot driehonderd opvangplekken” gerealiseerd, schrijft  staatssecretaris Eric van der Burg (Asiel, VVD) aan de Tweede Kamer. Zo moet het aanmeldcentrum in Ter Apel, dat al maanden overvol is, worden ontlast. Ook de gemeenteraad van Noordoostpolder hoorde woensdagochtend voor het eerst van de plannen.  Raadsleden  voelden zich  overvallen.   Zij  werden   woensdagavond bijgepraat, onder anderen door Milo Schoenmaker, hoofd van het Centraal Orgaan opvang asielzoekers (COA).    In de dorpen (Luttelgeest heeft 2.700 inwoners, Bant 1.300) is „geen animo” voor meer asielzoekers, zegt fractievoorzitter Berthoo Lammers van raadsfractie Ons Noordoostpolder aan de telefoon. Alex Tuinenga, van de Politieke Unie – een van de twee grootste fracties in  Noordoostpolder – noemt het een „lastige kwestie”. Maar ook  als de gemeenteraad tegen is,  wil  het Rijk de bouw  doorzetten.  Het kabinet schrijft dat het „de opvang van asielzoekers van nationaal belang” acht. Welke middelen het Rijk daarvoor wil inzetten, is  niet bekend.  In maart zei  staatssecretaris Van der Burg nog dat dwang uitoefenen voor de opvang van asielzoekers „een nederlaag” zou zijn.    Wanneer het tweede aanmeldcentrum open zou moeten, is onbekend. Het  moet nog verrijzen, op een stuk land waar nu  boerenschuren en stallen staan.   De aangekochte grond  heeft   een agrarische bestemming.  Voorzieningen voor een centrum waar honderden mensen verblijven, moeten nog worden aangelegd. Het COA wil in eerste instantie  verplaatsbare „cabines” van kunststof op het terrein zetten, zegt een woordvoerder. De eigenaar van het boerenland bood zelf bij de provincie Flevoland zijn grond aan. De provincie bemiddelde in de verkoop. Het COA kocht de grond afgelopen vrijdag. Zowel het COA als de provincie Flevoland hebben de  stikstofrechten van de boer  gekocht. De provincie kan die  rechten nu  gebruiken voor andere  boeren die nog niet aan de stikstofnormen voldoen.  Boer Chris Woldberg, die  de grond  verkocht, zegt dat hij niet wist dat het perceel  gebruikt zou worden voor asielzoekers. Hij  dacht dat hij de  grond verkocht aan de provincie Flevoland en zegt dat hij „niets met  COA of zo te maken” had. Ik had niets met COA of zo te maken Chris Woldberg verkoper grond Op dit moment moeten alle asielzoekers die naar Nederland komen, zich in het Groningse Ter Apel melden. Daar worden ze geregistreerd en geïdentificeerd, en verdeeld over asielzoekerscentra in het hele land. Maar omdat alle centra vol zitten, is het aanmeldcentrum overvol. Bijna elke avond zijn alle bedden bezet en moeten asielzoekers op stoelen slapen.  Om de druk op het centrum te verlichten, worden asielzoekers ’s nachts met bussen naar tijdelijke nachtopvanglocaties door heel Nederland gereden. Afgelopen dinsdagnacht besloten dertig asielzoekers voor de poort te gaan slapen,  uit angst dat ze anders hun afspraak in Ter Apel zouden  missen.   Over een extra aanmeldcentrum wordt al jaren gesoebat. Eind 2021 beloofde toenmalig staatssecretaris Ankie Broekers-Knol (Justitie en Veiligheid, VVD)  dat in januari dit jaar de locatie van een nieuw aanmeldcentrum bekend zou zijn. Dat gebeurde niet;  gemeenten weigerden mee te werken omdat ze  vrezen „een tweede Ter Apel”  te worden.  Van der Burg  kondigde in het voorjaar aan dat hij  drie nieuwe aanmeldcentra wil openen.   De woordvoerders van staatssecretaris Van der Burg waren niet bereikbaar voor commentaar. ||https://www.nrc.nl//nieuws/2022/07/06/kabinet-sluit-dwang-voor-tweede-aanmeldcentrum-niet-uit-a4135789
2022-07-07||In het Gelderse Stroe zitten de adders overal onder het gras||Wie het stikstofconflict als een burgeroorlog-in-wording beschouwt, denk aan ChristenUnie-voorman Segers,   zou de Heetkampweg in Stroe als eerste frontlinie kunnen zien. Twee weken geleden stond het hier vol met trekkers, verzameld op het land van melkveehouder Brouwer en enkele buren. Enkele meters van zijn erf geven  bruine Staatsbosbeheer-borden aan dat hier een andere wereld begint. Een wereld waarin niet de tractor, maar de recreant het  voor het zeggen heeft. Waar, met het geraas van de A1 en de spoorlijn als geluidsdecor, de natuur begint.   Een stukje bos ter grootte van een krant, zo kun je daarbij mijmeren, met de dichter J.C. Bloem. Maar natuur is het niettemin, juridisch beschermd door zowel de Vogelrichtlijn als de Habitatrichtlijn. Natura2000-gebied, kortom, waarover de Raad van State in de zomer van 2019 onverbiddelijk oordeelde dat er geen gram stikstof meer bij kan.  Het kabinet wil dat de stikstofuitstoot omlaag gaat, boeren worden in hun voortbestaan bedreigd. In het Gelderse Stroe woedt deze strijd in volle omvang. Wat doet dit met een gemeenschap? Karel Smouter peilt er deze weken de stemming. Terwijl deze dinsdag de gebruikelijke e-bike-stellen voorbijrazen en twee meiden op een zanderige heuvel foto’s van elkaar nemen, struint de 35-jarige Richard („liever geen achternaam”) uit Arnhem rond. „Zodra ik een paar uur vrij heb, dan ga ik”, vertelt hij, zijn camera bungelend rond zijn middel. „De natte heide hier maakt het tot  één van de weinige gebieden in Nederland waar je de adder kunt vinden.” Zijn ogen speuren de bodem af. „Ik zoek een adder onder het gras ja”, lacht hij, waarna hij zijn weg vervolgt.   De avond ervoor zochten duizend  boeren en andere ondernemers in Barneveld, de gemeente waar Stroe bij hoort, eveneens naar adders onder het gras, zij het dan van de meer politieke soort. In nog geen tien dagen tijd hebben vier lokale ondernemers een stichting – Visie MKB –  en een evenement – Stikstof Feiten – uit de grond gestampt. Ze willen agro-, bouw- en transportondernemers uit de streek verenigen en samen een  „geluid uitzenden” naar de politiek. „Nadat de boeren in actie gekomen waren, keken we elkaar als ondernemers aan en voelden we: het is tijd voor iets constructiefs.” Ze willen „het eerlijke verhaal” over stikstof uitdragen. Dat  verhaal blijkt vooral te bestaan uit vraagtekens bij het verhaal van het kabinet.  „Is het middel niet erger dan de kwaal?”, vraagt de een zich af. „We hadden vroeger het asbestverbod, daar kwam de overheid later op terug. Zou het met stikstof misschien wéér meevallen?”, vraagt de ander. „Nu zijn het de boeren, wie is er straks aan de beurt?”, verwoordt een derde spreker  de vrees van velen. 31 procent van de aanwezigen zegt, via het grote ‘meepraatscherm’, boos te zijn over de aangekondigde stikstofmaatregelen, 37 procent is teleurgesteld en nog eens 24 procent voelt zich onzeker. Slechts 2 procent voelt zich er „best oké” bij, 6 procent houdt zich op de vlakte.  Op de vraag hoe het met hen gaat loeit de zaal luidkeels „moeeee”.  De avond krijgt zodoende een bijna therapeutisch karakter. Dagvoorzitter Rens de Jong vraagt de aanwezigen even met hun buurman te praten. Het eerste programmaonderdeel bestaat uit „stoom afblazen”, waarbij bezoekers hun zegje mogen doen in een microfoon die hij de zaal ingooit. „Is het middel niet erger dan de kwaal?„ „Kijk, over de stip op de horizon zijn we het in grote lijnen eens”, zegt Bert Roordink (50) van Roordink Bedrijfswagens, bij een plak wortelcake en een kop koffie. „Natuur moet worden beschermd, punt. Maar in Nederland, zeker in de regio,  moet je mensen méénemen daarnaartoe. We zijn hier van het overleg en van het wederzijds vertrouwen. Maar deze maatregelen, die worden zomaar over ons uitgestort.”  Er zit hier in de Food Valley, zoals een deel van  de Gelderse Vallei zich presenteert, „zoveel kennis en innovatie”, vult zijn collega Bram de Jong hem aan, maar  is zijn gevoel, „daar wordt niks mee gedaan.” Behalve adders onder het gras – is stikstof niet een stok om boeren mee te slaan, zodat er nieuwe woningen kunnen worden gebouwd? – krijgen de verzamelde ondernemers de nodige manieren voorgeschoteld om de naderende stikstofmaatregelen alsnog te voorkomen. Onderzoeker Geesje Rotgers van stichting Agrifacts wil de welstand van „alle tachtigduizend, en dan bedoel ik ook alle” bedreigde soorten „eerst zélf kunnen meten”.  De onbetwiste ster van de avond, Caroline van der Plas van de BoerBurgerBeweging, wil „zeker weten wel” de natuur beschermen, „maar waarom moet dat de natuur uit 1992 zijn, toen Natura 2000 bedacht werd? Doen we dat in 2500 nog?” De Wageningse emeritus hoogleraar Johan Sanders vuurt in acht minuten acht manieren op het publiek af om de „stikstofefficiency” te vergroten, zonder dat de veestapel hoeft te krimpen. Hij denkt bijvoorbeeld aan het splitsen van grassen, zodat vee met minder voedsel méér eiwit binnenkrijgt en  minder mest produceert.  Steunbetuiging voor de boerenacties tegen het stikstofbeleid. Foto Eric Brinkhorst
 De Gelderse gedeputeerde Peter Drenth (CDA) staat weliswaar voor de noodzaak van maatregelen, maar hekelt vanaf het podium de stikstofkaart van het kabinet waarop vrijwel de hele Gelderse vallei „babyroze” kleurde, de kleur die staat voor 58 procent stikstofreductie. „Die kaart had de minister nóóit moeten gebruiken”, zegt hij. Laat je niets wijs maken, bezweert de bestuurder, „Gelderland is allang op weg de stikstofdoelen te halen”. Hij meent dat „het mobiliseren van de innovatiekracht die bij jullie leeft” het spookbeeld van verplicht onteigende boerenbedrijven uit zijn provincie zal weten te houden.  Het klinkt als een geloofsuitspraak. Uit berichtgeving in NRC bleek deze woensdag dat „nog geen enkele” boer van de verbeterde provinciale uitkoopregeling gebruik wenst te maken. De aanvraagtermijn loopt in september af. De Rijksdienst voor Ondernemend Nederland (RVO) vreest dat onteigeningen op deze manier onafwendbaar worden.  Aan de ‘frontlinie’, nabij de Heetkampweg in Stroe, wordt intussen uit een ander vaatje getapt. Afgelopen maandagmiddag reden enkele boeren op tractors dwars door het aanpalende natuurgebied naar Radio Kootwijk. Al na enkele honderden meters maakten ze een stop waarbij ze een deel van het terrein met landbouwmaterieel freesden en vervolgens vol met graszaad en mest stortten. „Dat kun je wel ruiken”, zegt de verbouwereerde boswachter Laurens Jansen als hij daags daarna de schade ter plekke opneemt. Hij laat een hazelworm zien, een pootloze hagedis die het incident niet overleefde.  Je bent een rund als je met boeren stunt, schreef een kind op een verkeersbord Jansen slikt zijn boosheid in en wil vooral niet escaleren: „Het was maar een depot, waar we houtsnippers bewaarden die we elders hebben gebruikt. En in Radio Kootwijk hebben ze gelukkig niets vernield. Na overleg hebben ze het daar bij wat trotse foto’s gelaten.”  Twee weken na de protesten op het land van boer Brouwer hangt Stroe nog altijd vol met posters, spandoeken en omgekeerde Nederlandse vlaggen. „Je bent een rund als je met boeren stunt”, zo schreef een kind op een verkeersbord. Een vrouw op het terras van café de Landing heeft een boerensjaal aan haar handtas geknoopt.  Op datzelfde terras schiet buurtbewoner Eveline Bernard (71) de verslaggever aan. Ze vertelt hoe het is  om hier  een ander geluid te laten klinken dan het boerenevangelie. „Dat is lef hebben”, vertelt ze. „Dan wordt het ineens een stuk minder gezellig in de WhatsApp-groep van de buurt.” Geregeld tekent ze bezwaar aan tegen boeren die lokale milieuregels en verordeningen schenden. Dat levert de nodige scheve gezichten op.   Foto Eric Brinkhorst Toch opereert ze niet geheel alleen. Met ruim twintig anderen richtte ze Kootwijk Groen op, een netwerk van natuurliefhebbers uit de omgeving. Ze woont zelf naast een zandverstuiving, die in haar jeugd nog  „het grootste stuk woestijn van Noordwest-Europa” was. Wat later, op de veranda van haar boswoning, pakt ze er een fotoalbum bij. Op foto’s uit de jaren zestig is een uitgestrekte zandvlakte te zien. „De komst van de snelweg en later de intensieve veehouderij hebben de boel hier laten vergrassen”, vertelt ze terwijl ze toont hoe de vlakte er nu bij ligt - vrijwel geheel begrast. „Voel zelf maar,” zegt ze, „het zand is hier zo droog dat het als water uit je hand glipt. Alleen door extreme bemesting kan hier iets groeien.”  De houding in deze streek is volgens haar dat je eerst iets doet en daarna pas om toestemming vraagt bij de overheid. „De knabbel-en-babbel-methode noem ik dat: eerst pakken wat je aardig lijkt en dan kletsen tot je de nieuwe rechten vastgelegd krijgt.” Dat de overheid nu wel paal en perk lijkt te stellen is voor veel van hen nieuw en slecht te verteren, zo constateert ze.  Ze zag de natuur in haar woonomgeving veranderen, sinds de jaren zestig. „Als kind zocht ik hier cantharellen, die waren dol op de bomen hier. Ook de breedbladige wespenorchis, een orchidee, is onlangs verdwenen.” Toch beziet ze de boeren in haar buurt met empathie. „Toen deze mensen hier kwamen wonen, gold het als een overwinning als je de natuur naar je hand wist te zetten. Die waarden zitten er nog steeds in.”  Boeren zijn in een fuik gelopen, zegt ze. „De bank vertelde hen dat ze elk jaar moesten uitbreiden, grotere winsten moeten halen. Natuurlijk voel je je dan bekocht als nu blijkt dat dit helemaal niet kón.” Tsja, verzucht ze, „misschien zijn ze ook wel boos op zichzelf.” ||https://www.nrc.nl//nieuws/2022/07/06/overal-zitten-adders-onder-het-gras-a4135767
2022-07-07||Piepende banden en continu getoeter – op pad met de wegenwacht van de Tour||‘Putain!” Bruno Mallet slaat op het stuur van zijn blauwe Skoda. Hij wil erlangs, hij heeft haast. Hij zwenkt van links naar rechts, met een vaart van 70 kilometer per uur over een smal Frans landweggetje. Maar het groepje renners dat hij wil inhalen, zwenkt met hem mee en dus moet hij vol in de remmen. Zo-even is Mallet gestopt op een kasseienstrook tussen de gehuchten Émerchicourt en Monchécourt. Hij ziet de Noorse sprinter Alexander Kristoff met zijn handen in de lucht slaan. Lekke band. Mecanicien Anthony Poncet zit klaar op de achterbank, mondkapje al op. De auto staat nog niet stil in de berm naast de graanplanten of hij heeft de deur  opengegooid, nieuw voorwiel in de hand. Binnen veertig  seconden heeft Kristoff een nieuw wiel.  NRC Terwijl plukjes renners in stofwolken voorbijstuiven, zwiept de Noor zijn been over het frame en zet aan. Een trap in het luchtledige, zijn ketting ligt eraf. Mallet en Poncet zien het vanuit een zijspiegel gebeuren, ze trekken alweer op. „Geen tijd”, zegt Mallet. „Dit kan hij zelf repareren,  wij moeten terug naar het peloton.” Mallet en Poncet zijn onderdeel van het Neutrale Service Team van Shimano, de wegenwacht van de Tour de France. Staat een renner met pech langs de weg – een lekke band, gebroken stuur of erger – en is er geen ploegwagen in de buurt, dan helpen de mannen in de blauwe auto’s hen weer op weg. Vorig jaar nam Shimano die verantwoordelijkheid over van Mavic, dat  sinds 1977 de service leverde. Op een dag als woensdag is hun aanwezigheid onmisbaar. Etappe vijf van Lille naar Arenberg is   Parijs-Roubaix in het klein, met elf kasseienstroken. Renners zijn uit vrees voor valpartijen en minuten tijdverlies al maanden bezig zich voor te bereiden. In een vergelijkbare etappe in de Tour van 2014 kwam favoriet Chris Froome ten val en stapte af. Alberto Contador verloor toen minuten en gaf een paar dagen later op. Bij Shimano zijn de voorbereidingen uitgebreid geweest: het normale team van drie auto’s, een motor en een busje met materialen, is uitgebreid met drie extra motoren. Elk voertuig telt een  bestuurder en mecanicien; in totaal zijn er vijftien man. Zo willen ze een scenario als in 2016 voorkomen, toen Chris Froome in de twaalfde etappe pech kreeg en bij gebrek aan ondersteuning op  de Mont Ventoux een stuk naar boven rende.  Foto Wouter Van Vooren De dag is voor het team  vroeg  begonnen. Elke wielerploeg stapt voor het trotseren van de Noord-Franse kasseien op aangepaste fietsen,  dus zijn de mecaniciens vanaf acht  uur bij elke teambus geweest om te checken met welke onderdelen gereden wordt. Bahrein en DSM hebben  cassettes met elf in plaats van twaalf tandwielen op hun achterwielen laten plaatsen, dus in de auto’s van Shimano gaan meer van die wielen mee. Elke wagen herbergt zes fietsen, vijftien wielen en tientallen extra onderdelen, gels en bidons.  Poncet wijst de verschillende fietsen aan die op het dak staan. Linksvoor is   afgesteld op Tadej Pogacar, rechtsachter staat een fiets voor Primoz Roglic. Rechtsvoor is voor geletruidrager Wout van Aert, ernaast een kleine fiets voor een renner als Nairo Quintana.  Poncet pakt de auto elke dag in en uit. De vijftien wielen moeten worden opgepompt, de fietsen schoongemaakt. Daarna gaat  alles de auto weer in.  Het duo Mallet en Poncet is woensdag ‘auto 3’, dat houdt  in dat ze bij het peloton moeten blijven. De andere auto’s gaan achter de kopgroep en achtervolgers aan, de motoren bieden  hun ondersteuning. Voor auto 3 belooft het een lastige middag te worden,  want de wegen zijn smal en met al die stroken met kinderkopjes is het de vraag of er  wel een peloton overblijft.   „Bonne chance à tous”, roept Mallet over de radio als hij in een parade van ploegleiderswagens Lille uitrijdt. Omdat de eerste kasseienstrook pas op  80 kilometer ligt, gebeurt er de eerste twee uur weinig. Monteur Poncet sluit even de ogen, en als er een kopgroep uit het peloton wegrijdt instrueert Mallet zijn collega’s wanneer ze er achteraan moeten. Hij merkte vanochtend bij het ontbijt wel wat nervositeit bij zijn team, zegt Mallet. Hij bestuurt al 25 jaar auto’s in koersen en rijdt sinds 2010 in de wagens van Shimano. Deze Tour stuurt hij het team aan. „Ze weten heus wel zelf wat ze moeten doen, maar het is een  speciale etappe. Daarom communiceren we wat meer.”  De stress is ook in de rij met ploegwagens merkbaar. Er is een volgorde die de auto’s moeten aanhouden, maar de ploegleiders halen halsbrekende inhaalmanoeuvres uit als ze na een korte stop weer hun plek in de rij willen innemen. Ze willen allemaal op de juiste positie zitten als de etappe straks ontbrandt. Na 74 kilometer koers draait Mallet zijn raampje even open. Hij zucht, haalt diep adem. „Nog één keer frisse lucht”, grijnst hij. Dan gaan alle ramen dicht. Een witte, vierkante boog doemt op, het geschud begint. Mallet rijdt met  zeker 50 kilometer per uur over de eerste kasseienstrook. Niets schuift van zijn plaats – chauffeur en monteur hebben alles goed ingepakt.   NRC In de auto wordt het stil. Mallet en Poncet luisteren aandachtig naar de berichten van collega’s, die via een eigen radiokanaal binnenkomen. Daarnaast houden ze de koersradio in de gaten.  Als chauffeur moet je kalm blijven en  koersinzicht hebben, zegt Mallet. Het Neutrale Service Team moet je zien als een wielerploeg zonder renners,  en als chauffeur ben je de ploegleider. „Je moet kunnen anticiperen op wat de renners gaan doen. Dan kun je daarop inspelen”, zegt Mallet. Veel van zijn collega’s zijn daarom oud-profs, zoals de Nederlander Nico Verhoeven die in de Tour van 1987 een rit won.  Terwijl de kasseienstroken elkaar genadeloos opvolgen, proberen Mallet en zijn collega’s koortsachtig hun auto’s en motoren op de juiste plekken in de koers te houden. Het zijn split-secondbeslissingen die het team telkens moet maken: stoppen ze voor een renner, of is er een ploegleiderswagen dichtbij en rijden ze door?  „Nu is alles voor ons”, roept Mallet over de radio naar de Shimano-motor voor hem als ze samen de vierde kasseienstrook van de dag oprijden. Het peloton is  in stukken geslagen, de ploegleiderswagens zijn uit zicht verdwenen. De fietswielen op de motor trillen als riet in de wind.  Met snelheden tot  130 kilometer per uur stuurt Mallet zijn auto over Noord-Franse achterafweggetjes. De toeter gebruikt hij non-stop, met piepende banden raast hij door de bochten. Op de kasseienstroken zet Mallet de ruitenwissers aan om te kunnen  zien waar hij naartoe stuurt.  Foto Wouter Van Vooren Bij elke nieuwe kasseienstrook lijkt er meer publiek te staan. Mensen deinzen terug het maïsveld in als Mallet met hoge snelheid aan komt rijden. „Merde!”, roept hij als een toeschouwer te laat naar achter stapt, de auto moet uitwijken en een enorme klap op een granieten klinker maakt. „Dat is toch onmogelijk.” Intussen drijven achtergebleven renners als schimmen in de zanddampen voorbij.  Jumbo-kopman Roglic is gevallen en grijpt naar zijn knie – dat is een zaak voor de ploegleiderswagen. Hetzelfde geldt voor Alexei Lutsenko, Poncet zag door de achterruit een auto van diens Bora-ploeg komen aanrijden. Een motor van Shimano stopt even later wel voor Mathieu van der Poel, de auto rijdt door.  Na een dolle  achtervolging sluit Mallet weer netjes aan bij het peloton, achter de wagen van de koersdirectie.  Hij veegt het zweet in zijn handen af aan zijn poloshirt. Poncet klopt het stof van de achterbank. Als de laatste kasseienstrook is gepasseerd, lijkt hun taak erop te zitten deze dag. „We zijn pas klaar bij de finish”, zegt Poncet nog, maar de mannen weten dat het zwaarste deel achter de rug is. Ze halen de finish niet eens; als ze ontspannen Arenberg binnenrijden, worden ze op 150 meter van de finish door de organisatie naar links gestuurd. „We waren er toen we nodig waren”, zegt Mallet tevreden over de moeilijkste dag van deze Tour, en hij parkeert de auto op de stoep.       Correctie 7 juli 2022: In een eerdere versie van dit artikel stond dat in 2014 voor de laatste keer een dergelijke etappe was in de Tour. Dit was in 2018. Hierboven is de betreffende passage aangepast.||https://www.nrc.nl//nieuws/2022/07/06/jachtige-rit-in-de-neutrale-servicewagen-van-de-tour-a4135788
2022-07-07||Boeren voeren actie in Amsterdam, Hilversum en provinciehuis Arnhem||Ook woensdagavond zijn verschillende boeren erop uitgetrokken om actie te voeren tegen vermoedelijk het stikstofbeleid. Op de Dam in Amsterdam staat een aantal tractoren, rond negenen reden de boeren door de binnenstad richting het plein. Volgens stadszender AT5 reden ook een paar tractoren door de IJtunnel.  Op beelden is te zien dat de boeren een spandoek omhoog houden met de tekst ‘de oorlog is begonnen, en wij gaan winnen’. De politie is ook ter plekke aanwezig in de hoofdstad. Voor zover bekend hebben de actievoerders nog geen wegen geblokkeerd met hun voertuigen.  Ook zijn enkele boeren aanwezig bij het Mediapark in Hilversum. Beelden op sociale media tonen dat twee tractoren en een man op een scooter toeterend rondjes rijden voor het redactiepand van de NOS. Aan een van de voertuigen hangt de Nederlandse vlak omgedraaid - het protestsymbool van boeren tegen de stikstofregels. Woensdagavond zijn ook boeren aanwezig bij het Gelderse provinciehuis in Arnhem. Volgens de Gelderlander zijn er zo’n tientallen tractoren in de buurt van het pand. De krant citeert een boerenvoorman die zegt dat er driehonderd boeren onderweg zijn. ||https://www.nrc.nl//nieuws/2022/07/06/boeren-voeren-actie-in-amsterdam-hilversum-en-provinciehuis-arnhem-a4135778
2022-07-07||Voor fraude veroordeelde Van Rey mag wethouder worden in Roermond||De 77-jarige voor corruptie veroordeelde politicus Jos van Rey kan wethouder worden in Roermond. Dat stelt een woensdag door de gemeente gepubliceerd rapport van Bureau Berenschot. Volgens het consultancybureau, dat naast Van Rey nog vier andere kandidaat-wethouders screende, heeft de toets geen zaken opgeleverd die „een beletsel vormen voor de benoeming van de kandidaten”. Omdat Berenschot wel integriteitsrisico’s vond, deed het aanbevelingen „om met deze risico’s om te gaan”. Het is volgens het bureau „aan de kandidaten om hier eventueel wel of geen vervolg aan te geven”. Afgelopen mei had de Liberale Volkspartij Roermond (LVR) Van Rey al voorgedragen als één van diens twee kandidaat-wethouders voor een college met de VVD, GroenLinks en PvdA. Van Rey zette de LVR op, nadat hij in 2015 voor de tweede keer uit de VVD was gezet, omdat hij de partij volgens het bestuur schade had berokkend. Sindsdien hanteerden de partijen in de Roermondse gemeenteraad een cordon sanitaire, waardoor de LVR veroordeeld was tot de oppositie. Nadat de LVR elf zetels behaalde bij de afgelopen gemeenteraadsverkiezingen, lieten verschillende partijen toch weten met de partij en Van Rey te willen samenwerken.  Met de uitkomsten van de screening is de laatste hobbel genomen voor de installatie van Jos van Rey, die woensdag tijdens een speciale raadsvergadering samen met de vier andere kandidaat-wethouders zal worden beëdigd in het nieuwe college. Van Rey was eerder wethouder in Roermond van 1979 tot 1982 en tussen 1998 en 2012. In 2017 werd Van Rey veroordeeld tot een voorwaardelijke gevangenisstraf van twaalf maanden vanwege corruptie en verkiezingsfraude. Daarna mocht hij enkele jaren geen wethouder zijn, maar die schorsing is inmiddels voorbij.||https://www.nrc.nl//nieuws/2022/07/06/voor-fraude-veroordeelde-van-rey-mag-wethouder-worden-in-roermond-a4135776
2022-07-07||Martin is een van de laatste klompenmakers: ‘Het is vijf voor twaalf voor de klomp’||In het Overijsselse dorpje Luttenberg, gemeente Raalte, poseert een groepje toeristen voor de foto. Ze staan voor een gele klomp, zo’n vijf meter lang, die geplaatst is in een perkje met paarse en roze tulpen. Erachter ligt het atelier van Martin Dijkman (55). Aan de gevel wappert de Nederlandse vlag. „Op en top Hollands, hè!”, roept een oude man die achter zijn rollator voorbij schuifelt.  Dijkman begon twintig jaar geleden als klompenmaker. Hij leerde het ambacht van zijn vader, die klompen maakte voor boeren en voor Nederlandse beurzen in het buitenland. Martins eigen loopbaan in de klompenbusiness begon dan ook in het buitenland. Zijn vader was op promotietour in Japan en had het erg druk, dus vroeg hij zijn zoon te komen helpen. „En hij vond dat ik ook wel prima klompen kon maken.” Zo ging Martin voor drie weken naar Japan om zijn vader te ondersteunen. Daar demonstreerde hij  hoe de „echte Nederlandse klomp gemaakt wordt”. En dat bleef hij doen, met veel plezier. Toen zijn vader met pensioen ging, nam Martin dan ook zonder twijfel het bedrijf over. Klompen maken zit de familie Dijkman in het bloed. Martins vader leerde het al van zíjn vader. Opa was boer, en maakte in zijn vrije tijd klompen voor de collega’s in de buurt. De klomp was het ideale schoeisel voor de modderige boerengrond; hout is immers zo weer schoongepoetst.  Toch is de bloedband geen garantie voor continuïteit. Dijkman heeft zijn beide zoons wel de fijne kneepjes van het vak bijgebracht, maar het voortbestaan van het familiebedrijf is onzeker. De ene zoon kan er om gezondheidsredenen niet mee verder, de andere houdt zich liever bezig met toerismemanagement.  Foto Kees van de Veen Ook elders in Nederland hoeft Dijkman geen opvolger te zoeken. Hij behoort tot de laatste zeven mensen in het land die nog handmatig een klomp kunnen maken. Klompen die met de hand gemaakt worden, zijn maatwerk; je moet er goed op kunnen lopen. Hoewel draagbare klompen volgens Dijkman „helaas” bijna niet meer nodig zijn. „De echte klompendrager is een uitstervend ras.”  Verder zijn in Nederland nog wat machinaal werkende klompenmakers actief, die hoofdzakelijk voor souvenirwinkels produceren. Ook die groep is klein: volgens de Nederlandse Vereniging van Klompenmakers zijn er slechts tien actief.  In voorbije jaren bestond een belangrijk deel van Dijkmans werk uit promotiereizen voor Nederland. Samen met haringvissers, melkmeisjes en kaasmakers trok hij de wereld over om het nationale product te promoten. De coronapandemie maakte daar echter een eind aan, en die klussen zijn eigenlijk niet meer teruggekeerd. De prominente plek van de ambachten in Holland Villages – waarmee op beurzen in het buitenland het Nederlands product bekendheid werd gegeven – is tegenwoordig ingenomen door bedrijven die zich bezighouden met infrastructuur en glastuinbouw. „Op die manier wil Nederland zichzelf anders op de kaart zetten”, verzucht Dijkman. Zijn vrouw Marijke (58) valt hem bij: „Doodzonde, want niemand vindt dat leuk om naar te kijken.” Dijkman richt zich in zijn dagelijks werk nu vooral op binnenlands toerisme. Dat is na „twee loeizware coronajaren” gelukkig wel weer op gang gekomen. Met zijn vrouw runt hij in Luttenberg een winkel in beschilderde klompen en gerelateerde snuisterijen, zoals klompenkoekjes en klompendropjes. Ernaast heeft Dijkman een werkplaats waarin hij groepen laat zien hoe klompenmaken in zijn werk gaat. Tijdens de demonstraties, die ongeveer anderhalf uur duren, maakt hij voor het publiek „een perfecte draagbare houten klomp”.   Voor de demonstratie vraagt hij zo’n tien euro per persoon – koekje, thee en koffie inbegrepen. In het toeristisch hoogseizoen geeft hij twee demonstraties per dag. Het echtpaar kan er net van rondkomen. Ze verdienen er ongeveer „een modaal salaris mee”. Martin zou wel meer geld willen vragen voor zijn demonstraties, maar dat gaat niet. „Het is wel Luttenberg, hè, niet Amsterdam.”  Het is wel Luttenberg, hè, niet Amsterdam Dijkman staat, gekleed in geblokt roze-blauw overhemd, blauwe jeans, rode bretels en goudkleurige klompen, achter zijn werktafel, handen in de zij. Voor hem zit een veertigtal mensen, een groep uit Eibergen. Het zijn vooral grijze hoofden bij de demonstratie. In de winkelruimte staan de rollators in een rijtje opgesteld.  Humor voert de boventoon als Dijkman zijn demonstratie geeft. Hij maakt er een show van, noemt zichzelf de Herman Finkers van de Klompen – naar de cabaretier en streekgenoot. Naast het productieproces van de klomp toont Dijkman verschillende ‘historische modellen’. Een klomp met schaatsijzers gaat de groep door. „De pindakaas van  [schaatser] Evert van Benthem zit er nog aan”, grapt Dijkman. Een oude vrouw grinnikt en stoot haar man aan. „Ik denk dat zijn voet er niet eens in past.”  Langzaam krijgt de nieuwe klomp vorm. Dijkman zaagt een blok wilgenhout in stukken en bewerkt een ervan vervolgens met een paalmes, een lang, scherp mes dat aan één kant aan zijn werkbank is bevestigd en aan het andere uiteinde een handvat heeft. Hij snijdt met op- en neergaande bewegingen de grondvorm van een klomp uit, waarbij het blok met de toekomstige neus schuin op de werkbank steunt. Dan zet Dijkman de klomp in een inkeping in de houten werktafel, waarna hij met een grote boor de ruimte voor de voet uitholt. Het werk luistert nauw: de maat moet kloppen, de voet moet er bij de hiel goed in kunnen glijden en er mogen geen scherpe randjes in de klomp zitten. „Anders krijg je ontzettend last van je wreef.”  Foto Kees van de Veen Als de klomp eenmaal klaar is, laat Dijkman het resultaat rondgaan in de groep. Er wordt luid geklapt, maar het „echte spektakelstuk” moet volgens de klompenmaker nog komen. Terwijl zijn vrouw koekjes en thee serveert, verdwijnt Dijkman achter de schermen. Hij keert terug in een jasje met op de achterkant een foto van De Nachtwacht. Dan loopt hij naar een groot object achter een zwart doek. In één ruk trekt hij het doek weg en onthult een replica van Rembrandts beroemde schilderij op ware grootte. Die heeft Dijkman gemaakt van kleine, handbeschilderde klompjes. De zaal reageert enthousiast, de oehs en ahs zijn niet van de lucht. Het idee om deze ‘oude meester’ van klompjes te maken, kreeg Dijkman tijdens de coronapandemie. „Ik probeer altijd nieuwe plannen te verzinnen om de klomp onder de aandacht te brengen. Het is vijf voor twaalf voor de klomp en dit ambacht mag niet verdwijnen.”  Bij het Rijksmuseum vroeg Dijkman een digitale versie op van het doek. Die liet hij uitvergroten, zodat hij de pixels kon invullen met klompjes. Twee jaar later en 30.000 klompjes verder was het werk af.  Dijkman hoopt dat de combinatie van kunst en ambacht bezoekers naar zijn atelier blijft trekken. Inmiddels werkt hij samen met het Kunstlab in Arnhem, een centrum voor creativiteit. Met studenten versiert hij er klompen en maakt er kunstwerken van. Al worden klompen steeds minder gedragen, wat Dijkman betreft blijft de klomp altijd bestaan. Zijn volgende kunstproject is Het Melkmeisje van Vermeer. In  Nederland werkt slechts 1 procent van de beroepsbevolking nog in vakspecialistische beroepen. Oude ambachten hebben soms maar enkele tientallen beoefenaars. Welke beroepen worden met uitsterven bedreigd? Hoe zorgen ambachtslieden ervoor dat hun ambacht niet verloren gaat, en wat verliest Nederland als dat toch gebeurt? NRC ging voor een zesdelige serie op bezoek bij een molenaar, een glazenier, een zeilenmaker, een klompenmaker, een kustvisser en een klokkenmaker. Bekijk hier alle verhalen||https://www.nrc.nl//nieuws/2022/07/06/martin-is-een-van-de-laatste-klompenmakers-het-is-vijf-voor-twaalf-voor-de-klomp-a4135737
2022-07-07||Dit zwangerschapscentrum in Ohio weet  hoe je  een vrouw ‘voor het leven’ laat kiezen|| Tracy Green zet de schakelaar om en daar brandt een zacht licht door het kindeke Jezus van glas in lood heen. De zwangere vrouw die zich meldt bij het Pregnancy Center East is van harte welkom om in de kapel te bidden voordat ze haar vragen stelt of zich laat testen. „Deze instelling is opgericht door katholieken, maar we zijn er voor iedereen. Voor alle soorten gelovigen en ongelovigen”, zegt Green, die bij het centrum verantwoordelijk is voor de fondsenwerving.  Dit zwangerschapscentrum ligt aan de kalme oostkant van Cincinnati, Ohio, tegenover de hal van Madison Bowling, en is een van  ruim twintig centra in het grensgebied van de staten Ohio, Indiana en Kentucky. Instellingen met een duidelijk oogmerk: vrouwen die op een onhandig moment in hun leven of onder ellendige omstandigheden in verwachting zijn geraakt en die aarzelen of ze hun zwangerschap wel willen voltooien, alternatieven voorhouden en hulp aanbieden in de hoop dat zij ervoor kiezen géén abortus te ondergaan. Choose life, is de frase die in zwangerschapscentra wordt gebruikt. „Wij bieden alleen oplossingen waarbij iedereen in leven blijft”, zegt Green. Zoals  zwangerschapscentrum East in Cincinnati zijn er duizenden in de Verenigde Staten. Er zijn er meer dan abortusklinieken en dat is uitdrukkelijk de bedoeling. Nadat abortus eerst in de staat Hawaii en vanaf 1973, na de uitspraak van het Hooggerechtshof in de zaak Roe v. Wade, in het hele land legaal was geworden, nam het aantal van deze tegenvoeters van de abortusklinieken een grote vlucht. 







De disproportionele macht van conservatieve katholieken in Amerika




 






 







Deze podcast luister je ook in onze app

 En straks, als in circa de helft van de staten abortus (vrijwel) geheel verboden is na de vernietiging van ‘Roe’,  vorige maand, zullen de zwangerschapscentra in een groot deel van de VS de enige plaatsen zijn waar zwangere vrouwen nog met hun twijfels en vragen terechtkunnen. Ook als de medewerkers „in liefde en respect”, zoals Green onderstreept, de keuze van de vrouwen accepteren, is duidelijk welk antwoord ze willen horen: choose life. Daar is alles in dit centrum op gericht.  In een van de kamertjes in de gangen rond het lichte atrium spreken de vrouwen bijvoorbeeld met Christen Donohoe, een 26-jarige medewerker. Ze neemt bij de vrouwen, vaak jonger dan zijzelf, een intake af. Denk je dat je zwanger bent? Wanneer was je voor het laatst ongesteld? Ben je aangekomen? Voel je je gezond? Woon je alleen? Heb je een vriendje? Hoe sta je er financieel voor? Donohoe zegt dat ze niet vraagt: wil je abortus laten plegen? „Wij dringen daar niet op aan. Het is een gesprek, geen ondervraging. Zij vertellen ons wat ze denken. Of ze dáár aan denken.”  Op enig moment noteert Donohoe of een vrouw abortion vulnerable dan wel abortion determined is. ‘Kwetsbaar’ wil zeggen dat de vrouw zelf twijfelt, of dat de omstandigheden in haar leven haar richting een abortus  duwen. Kwetsbaar kan betekenen dat haar vriendje dreigt haar het huis uit te zetten als ze de zwangerschap niet afbreekt. Of dat ze geen werk heeft. Dat ze nog op school zit. Armoede is ook een risicofactor: de helft van de vrouwen die in dit centrum komen, leeft rond de armoedegrens. ‘Vastbesloten’ zijn de vrouwen die binnenkomen en zeggen: ik kom hier voor de gratis echoscopie, ik geef op. En dan ga ik weer. Over drie uur heb ik de afspraak voor mijn abortus. De gratis echo is ons beste marketinginstrument, zegt Tracy Green terwijl ze de deur naar de echoscopiekamer openslaat. „Terwijl we de status van hun zwangerschap onderzoeken, kunnen we de vrouwen de wetenschappelijke informatie geven die ze elders niet horen.” Ik wil ze geen schuldgevoel aanpraten, ik wil de waarheid vertellen Lauren Purtee echosocopist In tegenstelling tot sommige andere door Republikeinen gedomineerde staten had Ohio geen wet klaargezet die automatisch inging zodra het hooggerechtshof Roe v. Wade zou vernietigen. Maar er zijn wel al beperkingen: Ohio was de eerste staat die een zogenoemde heartbeat-wet invoerde, die abortus verbiedt  zodra een hartslag wordt gehoord, doorgaans in de vijfde of zesde week van de zwangerschap. Andere voorwaarde: een verplichte echoscopie vóór de abortusbehandeling. „Wij werven mensen met die gratis echo. Bij de abortuskliniek van Planned Parenthood komt die bij de prijs van de behandeling”, zegt Green. „De vastbesloten vrouwen, de zware gevallen, hebben we het liefst. Juist hen willen we de menselijkheid van hun baby tonen, onze kant van het verhaal vertellen, om ze te laten zien dat ze nog altijd een keuze hebben.” Ze wijst naar echoscopist Lauren Purtee: „Hier redden we de meeste levens. Als Lauren hun de wetenschap vertelt, de waarheid over de ontwikkeling van de foetus.” „Juist aan iemand van wie ik weet dat ze twijfelt, vraag ik eerst: Gaat het?”, zegt Purtee. „Dan zeg ik dat we het hartje gaan beluisteren. Ik wil hun geen schuldgevoel aanpraten, ik wil de waarheid vertellen. En dan knip ik het beeldscherm aan en zet ik het geluid hard.” Green: „Dat doen ze bij abortusklinieken niet. Daar blijft het beeldscherm donker en het geluid uit. Want als je aan die kant staat, dan wil je niet dat mensen een hartje horen kloppen.” Purtee: „Deze week hadden we al een hartslag bij vijf weken en drie dagen. Ze hoorde 116 slagen per minuut.” Green: „Als je hele verdienmodel is gebaseerd op het uitvoeren van zoveel mogelijk abortussen, dan praat je niet over een kind, maar over de ‘inhoud’ van de baarmoeder, en laten we die eens leegschrapen.” Purtee: „Er vloeien heel wat tranen bij mij op het behandelbed. Ik geef ook heel wat knuffels.” Aan de kwetsbare en vastbesloten vrouwen tonen ze een filmpje dat speciaal voor het zwangerschapscentrum is gemaakt door twee mensen die voorheen in een abortuskliniek hebben gewerkt. „Zij tonen de hele procedure”, zegt Green. „Sec, niets bloederigs. Maar het hakt er wel in.” Donohoe: „Als we samen naar dat filmpje hebben gekeken, hoor je allerlei reacties na afloop, maar vooral: dát wil ik niet!” Green: „Wij snappen het wel als mensen niet klaar zijn om ouder te worden. Dan hebben we een adoptieprogramma klaar staan.” Naast de echokamer ligt een kamer vol positiekleding, daarnaast een grote ruimte met dozen luiers, billendoekjes, wandelwagens, bedjes, speelgoed en babymelk. Alles is gratis voor de vrouwen die hier komen. „Ook vrouwen die toch een abortus hebben ondergaan, mogen hier spullen halen”, zegt Green. „Wat ze in het verleden ook hebben besloten, bij ons zijn ze welkom. Ze zijn vrij om te kiezen, maar wij willen die zaadjes planten.” In enquêtes vroegen ze vrouwen die vastbesloten voor abortus kozen ook: zou iets je van gedachten hebben doen veranderen? „Van hen zei 84 procent dat als de man, de vriend of de echtgenoot, had gezegd dat hij zou helpen, haar zou steunen, dat ze dan het kind had willen houden”, zegt Green. „Daar breekt mijn hart van.” Sindsdien richten ze zich ook op de man. Als die al meekomt. „Hij baalt van elke minuut dat hij hier moet zijn. De situatie is voor hem ook onaangenaam.” Voor hen hebben ze het ‘heldenverhaal’ bedacht, zegt Green.  „Er is een reden dat mannen brandweerman, astronaut of politieagent willen worden. Ze zijn geprogrammeerd om te beschermen. Net als vrouwen zijn geprogrammeerd om te zorgen. Dus wat doet onze mannelijke mentor? Die knoopt een praatje aan met de mannen. ‘Wie is jouw favoriete superheld? Ik wilde altijd kunnen vliegen. Batman was mijn held.’ Zo’n jongen is natuurlijk jonger, dus die zegt: mijn held is Aquaman. ‘O cool, wat voor superkracht heeft die?’” En dan zegt de mentor: ‘Iedere man wil toch uiteindelijk een baby uit een brandend huis redden en in de armen van haar moeder leggen. Maar ja, je weet nooit wanneer dat huis in brand zal vliegen, hè? Je moet dus altijd klaar zijn om de heldenrol op te pakken.’ „Je voelt al waar dit heen gaat, hè”, zegt Green. „Wij weten ook wel dat deze jonge ouders vaak niet de ideale relatie hebben. Misschien zegt die jongen wel: hoe weet ik nou dat het mijn kind is? Je hoort een boel ellendige verhalen hier, van mensenhandel, van jonge vrouwen die door een pooier worden gebracht, meisjes die door een coach zijn aangerand. Maar dan nog kun je tegen een jongen zeggen: dit is jouw kans om deze baby te redden.” De harde gevallen, zegt Green, de vastbesloten vrouwen die alleen voor de gratis echo komen en zo snel mogelijk door willen naar de abortuskliniek: „68 Procent van hen verandert hier van gedachten.” Onder de twijfelaars ligt dat percentage volgens haar nog hoger, boven de 80 procent. Green weet dat voorstanders van het recht op abortus („en de media!”) haar centrum als een soort val beschouwen, waar zwangere vrouwen in lopen als ze serieus nadenken over abortus en via internet hier uitkomen. Wie ‘abortus’ en ‘cincinnati’ intikt op Google, ziet als derde, vierde en vijfde zoekresultaat de lokale zwangerschapscentra. „Het zou een val zijn als we logen. Maar wij steken niet onder stoelen of banken dat wij pro life zijn”, zegt Green. „Wij vertellen eerlijk dat we geen abortus uitvoeren, dat we niet doorverwijzen naar een abortuskliniek. We doen niet of we dokters of advocaten zijn. Wij zeggen de vrouwen die hier komen, en de mannen die meekomen, liefdevolle steun toe, waardoor ze voor hun kind kunnen kiezen en gedijen.” Dit is volgens Green het duidelijkste bewijs dat de medewerkers van Pregnancy Center East geen vrouwen tegen hun wil overhalen om het kind ter wereld te brengen. „Wij houden enquêtes onder de vrouwen die hier komen en vragen hen ons een cijfer te geven van 1 tot 5. Meer dan 99 procent van de vrouwen geeft ons een 4 of een 5 – veel meer dan het aantal vrouwen dat zich laat bepraten. Kennelijk zijn ook vrouwen die uiteindelijk toch voor een abortus kiezen, tevreden met wat wij bieden. Je kunt weggaan en dan nog houden we van je.”||https://www.nrc.nl//nieuws/2022/07/06/dit-zwangerschapscentrum-in-ohio-weet-wel-hoe-je-een-vrouw-voor-het-leven-laat-kiezen-a4135766
2022-07-07||Noord-Macedonië verdeeld over oplossing voor EU-blokkade|| Politieke onenigheid over de EU-toetreding van Noord-Macedonië leidt al vijf  dagen tot straatprotesten in Skopje. Dinsdagavond liep het protest uit de hand en raakten volgens de politie 47 agenten gewond. Volgens de demonstranten staan de cultuur en identiteit van het kleine Balkanland op het spel. Ze voelen zich bedrogen door hun regering en door de EU. Steen des aanstoots is een voorstel dat Frankrijk vorige week presenteerde, op de valreep van het EU-voorzitterschap. Het voorstel, dat ook door de VS wordt omarmd, beoogt een einde te maken aan de patstelling rond de EU-toetreding van Noord-Macedonië – en  Albanië, omdat die  landen door   de EU zijn gekoppeld. Noord-Macedonië (2 miljoen inwoners) is sinds 2005 kandidaat-lid van de EU en kreeg in 2020 groen licht voor onderhandelingen met Brussel over toetreding. Buurland Bulgarije stak daar middels een veto  een stokje voor, omdat Noord-Macedonië historisch en cultureel slechts een afgeleide van Bulgarije zou zijn en  de Bulgaarse minderheid daar zou worden gediscrimineerd.     De Bulgaarse blokkade belandde door het kandidaat-lidmaatschap van Oekraïne en Moldavië opeens op het Europese hoofdpodium. De zes Westelijke Balkanlanden in de EU-wachtkamer trokken  aan de bel: fijn voor Oekraïne! Wanneer zijn wij aan de beurt? Het eerste obstakel dat de EU daarvoor uit de weg moet ruimen is de Bulgaarse blokkade. Tegenstanders van het Franse voorstel vinden dat het te veel tegemoetkomt aan Bulgaarse eisen. Noord-Macedonië moet erkennen dat taal en identiteit van het land een Bulgaarse oorsprong hebben en de kleine Bulgaarse minderheid moet in de grondwet worden opgenomen. De relatie tussen de twee landen wordt onderdeel van de EU-gesprekken. De omstandigheden leken gunstig: zowel in Sofia als in Skopje wilden hervormingsgezinde premiers een einde maken aan de animositeit. Twee dagen nadat de Bulgaarse premier Kiril Petkov op 22 juni werd weggestemd, ging het parlement alsnog akkoord met het Franse voorstel. Afgelopen vrijdag gaf ook de sociaal-democratische premier Dimitar Kovacevski in Skopje zijn zegen aan het compromis met Bulgarije, vooruitlopend op een stemming in het parlement. Zaterdag sloeg de stemming om. De grootste oppositiepartij, de centrum-rechtse VMRO-DPMNE, en maatschappelijke organisaties keerden zich tegen het Franse voorstel. Oppositieleider Hristijan Mickoski sprak van „de Bulgarisering van Noord-Macedonië” en riep op tot verzet.  Het Franse voorstel biedt meer risico’s dan voordelen, zeggen onafhankelijke analisten. Noord-Macedonië deed overigens al eerder een concessie: het voorvoegsel Noord dateert uit 2019, omdat Griekenland  onderscheid wilde  met de Griekse regio Macedonië. Ondertussen voert de EU de druk op. Dinsdag kwam Charles Michel, voorzitter van de Europese Raad, naar Skopje. Hij pleitte hartstochtelijk voor instemming met het Franse voorstel. „Uw toekomst is bij ons. U heeft een historische mogelijkheid om ‘ja’ te zeggen. ‘Ja’ tegen start van de onderhandelingen. ‘Ja’ tegen de EU. ‘Ja’ voor onze kinderen.” Ook premier Mark Rutte liet van zich horen, na een ontmoeting met de Albanese premier Edi Rama op maandag: „Het zou getuigen van politieke moed als Noord-Macedonië het voorstel accepteert. Van groot belang dat er snel een oplossing komt.” In 2019 blokkeerden Nederland en Frankrijk EU-onderhandelingen met Albanië en Noord-Macedonië.||https://www.nrc.nl//nieuws/2022/07/06/balkanruzie-blokkeert-eu-toetreding-a4135777
2022-07-07||Hoe de Taghi-clan neef Youssef wierf  als advocaat||De roze olifant in de kamer? Moeten we het daar niet over hebben, vraagt de rechtbankvoorzitter op woensdagochtend in de zaak tegen Youssef T., de neef en voormalig advocaat van Ridouan Taghi. De officieren van justitie die verantwoordelijk zijn voor het onderzoek reageren enigszins beduusd: roze olifant?  De rechtbankvoorzitter doelt op een proces-verbaal van 23 juli 2021 waarin familieleden van Taghi worden aangehaald, citaten die volgens de politie gaan over Inez Weski. Er wordt, zo citeert de rechtbankvoorzitter, gerefereerd aan berichten dat de raadsvrouw van Ridouan Taghi voor haar cliënt informatie de zwaarst bewaakte gevangenis van Nederland, de Extra Beveiligde Inrichting (EBI) in Vught, zou  hebben in- en uitgesmokkeld   via een usb-stick.  Het proces-verbaal is pas recent aan het uitdijende dossier over Youssef toegevoegd. En de rechtbankvoorzitter kan zich voorstellen dat Youssef en zijn advocaten behoefte hebben aan een toelichting.  Die komt, van het OM en van Inez Weski zelf, die naar eigen zeggen niets wist van dit alles. Vrij snel nadat haar naam in de rechtszaal wordt genoemd laat ze weten nooit een usb-stick de EBI te hebben binnengebracht. „Dat kan ook helemaal niet”, stelt Weski. Het OM stelt later dat Weski  nimmer als verdachte is aangemerkt.  Youssef fungeerde volgens het OM als de contactpersoon met de buitenwereld voor zijn neef, die sinds eind 2019 gedetineerd is in  de EBI.  Youssef heeft volgens justitie meegewerkt aan een plan voor de ontsnapping van Taghi en wordt  ook verdacht van betrokkenheid bij poging tot doodslag of ernstige mishandeling van een ex-zwager van Taghi.  In het proces-verbaal van  juli 2021 wordt de aanleiding samengevat van het onderzoek onder de naam 26Mandel naar een criminele organisatie die door Ridouan Taghi zou worden geleid  terwijl hij vast zat.  Youssef is volgens dit document lid van die organisatie. Het stuk is de basis voor de toestemming van de onderzoeksrechter om de gesprekken tussen  Taghi en zijn neef en advocaat Youssef in de EBI af te luisteren. Een zeer uitzonderlijk en gevoelig onderzoek, omdat  contact tussen verdachte en advocaat vertrouwelijk is.  Maar er staan  nog meer gevoelige zaken in dit proces-verbaal. Een aantal familieleden van Ridouan Taghi is volgens het OM ook lid van die criminele organisatie net als Raffaele Imperiale, een prominente Italiaanse maffiabaas die al eerder  is gelinkt aan Taghi. Maar ze worden in deze zaak niet vervolgd. De berichten  over Weski  zijn vanaf begin 2020 verstuurd door familieleden van Taghi en gaan onder andere over de mogelijkheid om contact te leggen tussen Ridouan Taghi en Rafaelle Imperiale. Deze berichten zijn verstuurd met in het criminele milieu  populaire cryptotelefoons van het Canadese bedrijf Sky Ecc. De berichtendienst van Sky is in februari van 2021 gehackt,  zodat rechercheurs berichten live konden meelezen.  In maart 2021 wordt Sky ontmanteld na een onderzoek van zo’n  twee jaar. Daarna krijgt ook de Nederlandse politie toegang tot de berichten.   Daarin wordt door familieleden van Taghi gesproken over „de advo” die slecht zou communiceren omdat ze „panisch” is. Later wordt gesteld dat „ze” toch geaccepteerd heeft met een „USB stick” naar binnen te gaan. De politie lijkt uit die berichten te concluderen dat Weski op pad is gestuurd met een usb-stick. „Het kan niet anders dan dat dit via meester Weski is gebeurd”, luidt de conclusie in het  proces-verbaal.  Het OM volgt die conclusie niet. Volgens de officieren van justitie is de inhoud van de berichten „nagelopen” en is niet vastgesteld dat Weski daadwerkelijk zou hebben gedaan wat in de berichten wordt beweerd.  Wel is volgens het OM een „nieuwe advocaat” aangezocht. In een later bericht wordt gesteld dat die advocaat „familie” is. Het OM heeft op basis daarvan geconcludeerd dat het om Youssef moet gaan, hij is immers een neef, is advocaat en heeft sinds maart 2021 zeer frequent contact met Ridouan Taghi.   Gewapend met die informatie, verwerkt in het proces-verbaal van 23 juli 2021, stapt justitie naar een onderzoeksrechter met het verzoek om gesprekken tussen Ridouan Taghi en zijn neef Youssef in de EBI af te luisteren. Na toestemming wordt vanaf eind augustus afluisterappatuur geplaatst. Als de geluidsopnames geen uitsluitsel geven worden  ook camera’s geplaatst. Op  beelden is te zien hoe de neven met elkaar communiceren en waarover.  Het leidt tot de arrestatie van Youssef op 8 oktober, in het zicht van zijn neef in de EBI in Vught. Over Inez Weski is sindsdien met geen woord meer gesproken in dit verband, totdat de rechtbank de roze olifant in de kamer benoemt.  De rechtbank Amsterdam heeft de strafzaak naar de twee verdachten van de moord op Peter R. de Vries heropend. Directe aanleiding zijn verklaringen van een nieuwe, anonieme getuige over de man die wordt aangeduid als ‘NN4229’. Met hem hebben de twee verdachten rond de moordaanslag contact gehad via een telefoon die is gevonden in de vluchtauto.  Volgens justitie gaat achter NN4229 de Pool Krystian M. schuil. Hij is eerder deze week aangehouden. De rechtbank bespreekt maandag met het Openbaar Ministerie en de advocaten van de verdachten wat de gevolgen zijn van de nieuwe getuigenissen over M.  voor de lopende strafzaak. Het is nog onduidelijk of dat gevolgen heeft voor de uitspraak van de rechtbank die gepland staat op 14 juli. Tegen de verdachten is  levenslangse celstraf geëist.  ||https://www.nrc.nl//nieuws/2022/07/06/taghi-clan-wierf-neef-als-advocaat-a4135775
2022-07-07||Drie mannen niet langer vast vanwege incident in Heerenveen, blijven wel verdacht||De drie mannen die dinsdagavond zijn aangehouden bij een boerenprotestactie in Heerenveen zijn vandaag vrijgelaten. Ze werden eerder op de dag verdacht van poging tot doodslag, maar volgens justitie is er inmiddels „geen aanleiding meer” om ze op basis van die verdenking vast te houden. Het Openbaar Ministerie meldt woensdagavond dat „de huidige resultaten” van het opsporingsonderzoek „geen grondslag” geven het drietal langer vast te houden. De mannen van 46, 34 en 16 jaar blijven wel verdachte in de zaak. Er is door de officier van justitie nog geen besluit genomen over eventuele strafrechtelijke vervolging. Daarover komt meer duidelijkheid na de afronding van het onderzoek.  Dinsdagavond vond het incident plaats bij de oprit van de snelweg A32 bij Heerenveen. Agenten ter plekke schoten daarbij gericht richting een van de mannen. De politie oordeelde dat er een dreigende situatie was onstaan, omdat demonstranten zouden hebben geprobeerd in te rijden op de agenten en dienstauto’s. De Rijksrecherche doet onderzoek naar het vuurwapengebruik door de politie. ||https://www.nrc.nl//nieuws/2022/07/06/drie-mannen-niet-langer-vast-vanwege-incident-in-heerenveen-blijven-wel-verdacht-a4135774
2022-07-07||België effent weg voor deal met Iran over uitwisseling van gevangenen|| België levert mogelijk een veroordeelde terrorist aan Iran om een van spionage beschuldigde ngo-medewerker én een voormalig gastdocent aan de Vrije Universiteit van Brussel (VUB) uit een Iraanse dodencel te krijgen. Dat zou het resultaat kunnen zijn van een omstreden uitwisselingsverdrag dat de Belgische regering afgelopen maart in alle stilte sloot met Iran, en dat woensdagmiddag in Brussel na stemming groen licht kreeg van de Kamercommissie Buitenlandse Zaken. Als het federaal parlement en de Iraanse regering het verdrag ook goedkeuren, naar verwachting nog slechts een formaliteit, wordt het van kracht. Er werd de voorbije dagen hevig over het akkoord gedebatteerd aan de Brusselse Wetstraat. De stemming werd met een dag uitgesteld vanwege kritische vragen die met name vanuit oppositiepartij N-VA kwamen. De partij vreest voor een „uitholling van de rechtsstaat” en „koelbloedige chantage”, mocht de deal met Teheran beklonken worden. Ook werd er onderhandeld over de voorwaarden bij een eventuele gevangenenruil. Daar had regeringspartij Groen/Ecolo op aangedrongen. Niet instemmen met het verdrag zou de veiligheid van Belgen in Iran verder verslechteren, zei  minister van Justitie Vincent Van Quickenborne (Open VLD).  Iran pakt met enige regelmaat buitenlanders op, die het vervolgens – al dan niet na rechtszaken die niet aan internationale normen voldoen – gevangen zet. Vooral mensen met een buitenlandse nationaliteit die  van Iraanse afkomst zijn, lopen dit risico. Iran gebruikt hen vervolgens als pionnen in onderhandelingen met andere landen om concessies af te dwingen. Woensdagmiddag volgde het akkoord. België wordt zo  het eerste westerse land dat tot een dergelijke deal met Iran komt, na al soortgelijke uitwisselingsverdragen te hebben met landen als Marokko, Hongkong, China en Congo.  Het verdrag maakt het mogelijk dat Iraniërs die in België veroordeeld zijn hun straf in eigen land mogen uitzitten en andersom. Ook is er een clausule in opgenomen zodat  na uitwisseling gratie of strafvermindering kan worden verleend. Dat zou betekenen dat de Iraanse diplomaat Assadollah Assadi, die in mei in beroep tot 20 jaar gevangenisstraf werd veroordeeld voor zijn rol in een verijdelde aanslag in Parijs vier jaar geleden, eenmaal terug in Teheran op vrije voeten kan worden gesteld. Het Antwerps Hof van Beroep achtte het twee maanden geleden onomstotelijk bewezen dat Assadi met zijn diplomatieke paspoort een bom van Iran naar Luxemburg smokkelde. Deze moest tot ontploffing worden gebracht in de Parijse voorstad Villepinte, tijdens een massabijeenkomst van de Iraanse oppositie op 30 juni 2018, waarbij tienduizenden mensen werden verwacht. Twee handlangers, die op  30 juni in Brussel werden gearresteerd, werden eveneens tot hoge celstraffen veroordeeld. Oppositie waarschuwt voor een  ‘uitholling van de rechtsstaat’ door het verdrag Hoewel minister Van Quickenborne de afgelopen dagen met klem ontkende dat het verdrag gaat over concrete dossiers, zijn deskundigen ervan overtuigd dat Assadi onder de deal naar Iran kan worden gestuurd. Vorig jaar had Van Quickenborne nog gezegd dat „de principes van de rechtsstaat niet het voorwerp kunnen uitmaken van koehandel”. Premier Alexander De Croo zei vorige maand dat voor een gevangenenruil „geen juridische basis” is, terwijl hij in werkelijkheid al in maart tot de deal met Iran was gekomen.  Aan Belgische zijde, zo werd deze week bekend, zou de 41-jarige ngo-medewerker Olivier Vandecasteele dankzij dit verdrag vrij kunnen worden gelaten. Hij zit om onduidelijke redenen al vijf maanden in eenzame opsluiting in de beruchte Evin-gevangenis in Teheran.  Ook de naam van de Zweeds-Iraanse Ahmadreza Djalali (49) valt voortdurend. Djalali, gespecialiseerd in rampengeneeskunde, was gastdocent aan de VUB toen hij in 2017 in Iran ter dood werd veroordeeld wegens spionage voor Israël. Teheran houdt hem eveneens medeverantwoordelijk voor de dood van twee Iraanse kerngeleerden. Hoewel Djalali niet de Belgische nationaliteit heeft, wordt aangenomen dat dit verdrag de deur toch opent voor zijn vrijlating. België en Zweden trokken de afgelopen vijf jaar samen op in de onderhandelingen met Teheran. Het verdrag werd  deze week scherp veroordeeld door leden van het Amerikaanse Congres. De Democratische senator Bob Menendez schreef op Twitter dat België zich aan zijn internationale verplichtingen te houden heeft en dat de deal onder geen beding mag leiden tot gratie voor veroordeelde terroristen. Drie Republikeinse leden van het  Huis van Afgevaardigden vroegen België niet te zwichten voor „een cynische truc” van Iraanse diplomaten om terroristen te ruilen tegen Belgische gevangen. In een brief aan de Belgische Kamervoorzitter Eliane Tillieux vroegen negen prominente Amerikanen, onder wie voormalig FBI-directeur Louis  Freeh en oud-NAVO-commandant James  Jones, om van het verdrag af te zien. Ze waarschuwden voor „de onmiddellijke activering van de terroristische cel van 2018” als Assadi inderdaad aan Iran  wordt geleverd.  Dinsdag en woensdag hielden honderden leden van de Iraanse oppositie, opererend vanuit Frankrijk, protestacties in Brussel tegen het verdrag. Woordvoerder Shahin Gobadi liet namens de Nationale Raad van Verzet in Iran weten nu naar het Belgische Grondwettelijk Hof en het Europees Hof voor de Rechten van de Mens te stappen.  ||https://www.nrc.nl//nieuws/2022/07/06/belgie-effent-weg-voor-uitwisselingsdeal-met-iran-a4135773
2022-07-07||Chaos en claims op de Londense nikkelmarkt: hoe kon het daar zo misgaan?|| Het zijn taferelen die handelaren in de lange historie van de 145 jaar oude metalenbeurs in Londen niet vaak hebben meegemaakt. Vanwege een prijsexplosie van zo’n 250 procent werd in maart de handel in nikkel stilgelegd aan de London Metal Exchange (LME) – wat op zichzelf al een zeldzaamheid is. Directe aanleiding was Rusland, dat te maken kreeg met westerse sancties vanwege de invasie van Oekraïne. Dit zorgde voor onrust over leveringen vanuit Rusland, een groot nikkelexportland.  Echt ongewoon werd het toen vervolgens ook een groot aantal reeds afgeronde orders met terugwerkende kracht werd geannuleerd. Bij die beslissing van het management van de LME legt niet iedereen zich zomaar neer. Het Amerikaanse hedgefonds Elliott en handelshuis Jane Street eisen schadevergoedingen van respectievelijk 430 miljoen euro en ruim 14 miljoen euro aan misgelopen inkomsten vanwege het opschorten van de nikkelhandel en het terugdraaien van orders ter waarde van opgeteld circa 3,7 miljard euro. Hoe de LME tot zijn besluit kwam? Dat heeft alles te maken met de zogeheten short squeeze die door de uitzonderlijke koerssprong was ontstaan. Zo’n short squeeze ontstaat wanneer een speculant inzet op een koersdaling (‘short gaan’) maar dit  verkeerd uitpakt omdat plots veel vraag ontstaat. In het geval van de nikkelmarkt werden speculanten – onder wie topman Xiang Guangda van het Chinese staalbedrijf Tsingshan – gedwongen tot snel geld bijstorten om hun handelspositie te behouden (een margin call genoemd). Of ze kozen voor het sluiten van hun shortpositie, wat alleen kan door het opkopen van nikkel. Het gevolg: nóg meer vraag naar het metaal, en dus nog hogere prijzen. Waarop de LME op 8 maart rigoureus besloot tot een handelsstop, zodat partijen die short waren gegaan de tijd kregen hun posities af te dekken.  De handel werd een week later hervat tegen een kunstmatig verlaagde prijs. Dat was goed nieuws voor nikkelhandelaren zoals Guangda, slecht voor  Elliott en Jane Street. Vrijwel direct erna werd de handel weer opgeschort, omdat de maximumprijsverandering in een dag was bereikt. Daarbij ontstonden bovendien technische problemen in het handelssysteem die de handel belemmerden.    „Veel termijnmarkten hebben mechanismen die de handel opschorten wanneer prijzen te agressief omhoog of omlaag schieten”, zegt Nitesh Shah, grondstoffenanalist bij vermogensbeheerder WisdomTree in Londen. „De LME had zulke stroomonderbrekers voor 15 maart niet meegemaakt.” Volgens Shah zijn handelsonderbrekingen een zeldzaamheid op de metalenbeurs, laat staat een van deze omvang.  Vermogensbeheerder Elliott – in Nederland onder meer bekend als activistische aandeelhouder van verf- en chemiebedrijf AkzoNobel – meent dat de LME „onwettig heeft gehandeld door het annuleren van transacties”. Ze stelde tegenover de Britse pers dat de beurs „bevoegdheden heeft overschreden, ofwel deze onredelijk en irrationeel heeft uitgeoefend”. Ook zou de LME „irrelevante factoren” hebben meegewogen, waaronder de eigen financiële positie. Handelshuis Jane Street voegde hieraan toe dat de annuleringen „een gevaarlijk precedent scheppen”. De metalenbeurs, sinds 2012 onderdeel van de Hongkongse beurs HKEx, verdedigt haar beslissingen door te wijzen op de „wanorde” in de markt, met prijzen die de fysieke markt niet weerspiegelden. De LME noemde de aantijgingen ongegrond en zei deze „krachtig te zullen betwisten”.  „Dit is iets wat ik niet eerder heb gezien”, zegt  ING-analist Warren Patterson over het annuleren van de orders door LME en de daaropvolgende claims. „De LME bevond zich echter in een moeilijke situatie gezien de mate van volatiliteit en de noodzaak om wat orde op de markt terug te brengen. Nalatigheid zou voor sommige belangrijke marktdeelnemers ook weer tot ernstige liquiditeitsproblemen hebben geleid.” De keuzes van de LME hebben geleid tot verwoede discussies in de Londense City. Had dit fiasco voorkomen kunnen worden? Heeft moederbedrijf HKEx de besluitvorming uit eigenbelang beïnvloed? Zijn bepaalde speculanten er te gemakkelijk vanaf gekomen met het terugdraaien van transacties? En zijn deze boze ‘hedgers’ daardoor inderdaad onterecht miljoenen verloren? Antwoorden op al die vragen moeten naast de rechter ook komen van adviesbureau Oliver Wyman, dat door de LME is aangewezen om onafhankelijk onderzoek te doen.  Maar zelfs als Elliott en Jane Street hun claims verliezen, is de zaak vermoedelijk nog niet afgedaan. De LME staat door het nikkeldebacle vol in de schijnwerpers van toezichthouders. Zij willen weten of het huidige toezicht nog volstaat in de volgens critici schimmige onderlinge (over-the-counter) grondstoffenhandel, en of er wel sprake is van een gelijk speelveld voor handelaren. Bekend is dat in ieder geval de Britse beurstoezichthouder FCA en de Britse centrale bank met een externe beoordeling komen over de opschorting en hervatting van de nikkelhandel. Daarbij zal de LME – die al akkoord ging met het aanstellen van extra onafhankelijke bestuurders – moeten aantonen of hij transparant heeft gehandeld, en aangeven hoe handelsstops in de toekomst worden voorkomen. Dat is ook van belang gezien de grote vraag die er bestaat naar nikkel. Het metaal is een belangrijk ingrediënt in roestvrij staal, dat wordt gebruikt in alledaagse voorwerpen en apparaten. Daarnaast is nikkel nodig voor de energietransitie. „Het is een bijna onmisbaar element in de batterijtechniek”, legt duurzaamheidseconoom Casper Burgering van ABN Amro uit. „Er zijn verschillende typen batterijen met veel verschillende samenstellingen van metalen. Maar daarvan is nikkel er altijd één.” Er wordt dan ook verwacht dat een groter deel van de nikkelconsumptie (nu zo’n 7 procent) straks bestemd zal zijn voor de batterijsector. Ondertussen blijven ook geopolitieke kwesties een rol spelen in de nikkelmarkt. Rusland is een grote exporteur van nikkel en heeft  door de westerse sancties die zijn ingesteld vanwege de invasie in Oekraïne nu maar moeizaam toegang tot internationale markten. Burgering: „En met het bedrijf Nornikel  heeft Rusland de grootste producent van geraffineerd nikkel ter wereld. Dan heb je voldoende marktmacht om een schok in de nikkelmarkt te veroorzaken.” ||https://www.nrc.nl//nieuws/2022/07/06/chaos-en-claims-op-de-nikkelmarkt-a4135769
2022-07-07||Groenewaterstoffabriek van Shell is een ‘serieus begin’||Shell gaat als eerste in Nederland een  omvangrijke groenewaterstoffabriek bouwen. Het olie- en gasconcern investeert 1 miljard euro in de zogeheten elektrolyser die over drie jaar op de Tweede Maasvlakte in Rotterdam operationeel moet zijn. Met de woensdag bekendgemaakte beslissing wordt Shell de grootste fabrikant van duurzame waterstof in Europa. Om via elektrolyse waterstof te maken, is veel stroom nodig. Die komt van het windpark Hollandse Kust, waarvan Shell en Eneco eigenaar zijn. De groene waterstof wordt vervolgens gebruikt door de raffinaderij in Pernis, waardoor de productie van olieproducten deels wordt vergroend. Nu wordt nog waterstof gebruikt die met behulp van aardgas wordt geproduceerd, waarbij het broeikasgas CO2 wordt uitgestoten. Volgens president-directeur Marjan van Loon van Shell Nederland zorgt de fabriek Holland Hydrogen I ervoor dat Pernis 10 procent minder aardgas gaat gebruiken. De installatie krijgt een capaciteit van 200 megawatt. De ontwikkelingen gaan snel: vorig jaar nam Shell  een waterstoffabriek bij Keulen in gebruik die goed is voor 10 megawatt. Met nog een fabriek in China (20 megawatt) beschikt Shell momenteel  over een aandeel van 10 procent in de mondiale markt. De plannen in het Groningse Eemshaven zijn nog ambitieuzer. Shell is van plan om in een consortium met andere bedrijven daar een fabriek te bouwen van 4 gigawatt. Dat is weer twintig maal zoveel als de Rotterdamse installatie. Machiel Mulder, hoogleraar energie-economie in Groningen, noemt de investeringsbeslissing van Shell „een enorme stap”. „Gezien de capaciteit van 200 megawatt vormt dit een serieus begin van het verdringen van grijze waterstof. En door de hoge gasprijzen is dit voor Shell nu een extra aantrekkelijk moment om te investeren in groene waterstof.”  Grootste zorg is volgens Mulder dat er op dit moment nog onvoldoende groene stroom is, zoals uit wind en zon. „Je wil eigenlijk voorkomen dat  waterstofproductie andere  toepassingen van groene stroom in de weg gaat zitten.” Mede vanwege de verwachte productie van waterstof zet het kabinet  in op de bouw van extra windparken op zee. „Maar nu is het nog zo dat Nederland als geheel door deze fabriek niet groener wordt”, zegt Mulder. Als een van de voordelen van Holland Hydrogen 1 noemt de Groningse hoogleraar de grootschaligheid van de nieuwe fabriek. „In Nederland wordt op deze manier vanaf 2025 veel ervaring opgedaan met elektrolyse.”  Nederland heeft net als de Europese Commissie grote plannen op het gebied van duurzame waterstof. Het vorige kabinet ambieerde voor binnenlands gebruik in 2030 een capaciteit van 3 tot 4 gigawatt. Coalitiepartijen VVD en CDA pleitten dit voorjaar zelfs voor een verdubbeling van deze ambitie tot 8 gigawatt.   Een van de problemen is dat potentiële afnemers en producenten van waterstof op elkaar wachten met investeringen. Die kip-ei-situatie is voor minister Rob Jetten (Klimaat en Energie, D66) zelfs reden om bedrijven vanaf 2026 mogelijk te verplichten om groene waterstof af te nemen. De investering van Shell kan de waterstofontwikkeling in Nederland een impuls geven. Meer bedrijven hebben nu al plannen om in de Rotterdamse haven elektrolysers te gaan bouwen.  „Maar ik denk niet dat deze stap direct van grote invloed op andere bedrijven is”, zegt Mulder. „Er komt immers geen extra infrastructuur beschikbaar waar anderen gebruik van kunnen gaan maken.” Waterstof kan  als grondstof in bijvoorbeeld een raffinaderij of staalfabriek worden gebruikt, maar ook als energiedrager om zwaar transport te verduurzamen. Volgens Shell produceert de geplande fabriek in Rotterdam voldoende voor het dagelijks gebruik van 2.300 zware vrachtwagens. Bij het gebruik van waterstof komen geen broeikasgassen vrij. Groene waterstof wordt geproduceerd door water onder stroom te zetten (elektrolyse). Water wordt op die manier gesplitst in   waterstof en zuurstof. In dat proces neemt waterstof een deel van die energie op. Later, bij de verbranding, komt deze energie dan weer vrij. Met behulp van een brandstofcel wordt waterstof  in een auto of vrachtwagen omgezet in elektriciteit. Voordeel voor met name het  vrachttransport is dat met waterstof geen zware accu’s nodig zijn.  In de industrie wordt nu al volop waterstof gebruikt dat meestal geproduceerd wordt met behulp van aardgas (‘grijze’ waterstof). Met waterstof kunnen hoge temperaturen worden bereikt die met elektriciteit nauwelijks mogelijk zijn.  ||https://www.nrc.nl//nieuws/2022/07/06/groenewaterstoffabriek-van-shell-is-een-serieus-begin-a4135771
2022-07-07||Besmetting met apenpokken  kan zonder dat je iets merkt||Je kunt apenpokken hebben zonder dat de kenmerkende pokkenblaasjes op de huid verschijnen; een zogeheten asymptomatische infectie. Dat blijkt uit een onderzoek van Antwerpse infectiologen die achteraf vaststelden dat vier mannen besmet moeten zijn geweest met het apenpokkenvirus, zonder het zelf te weten. Het medisch tijdschrift The Lancet heeft de resultaten online gezet als preprint, wat betekent dat de publicatie nog door vakgenoten moet worden beoordeeld.  De Antwerpenaren onderzochten opnieuw de wattenstaafjes waarmee in de maand mei in een SOA-kliniek bij 224 mannen monsters waren afgenomen om hen te controleren op de geslachtsziekten gonorroe en chlamydia. Het ging om mannen die seksuele contacten hebben met andere mannen. De onderzoekers controleerden de anale wattenstaafmonsters opnieuw, ditmaal met een pcr-test (genetische test) op het apenpokkenvirus. Vier monsters afkomstig van vier  mannen bleken positief.   Inmiddels was die eerste monsterafname  al 21 tot 37 dagen geleden, en bij de tweede pcr-test bleek geen van hen meer positief. Hun eigen afweer had het virus kennelijk opgeruimd.  Bij een van de mannen is destijds waarschijnlijk de verkeerde diagnose gesteld. Hij had een pijnlijke uitslag met blaasjes rond zijn anus, maar dat werd aangezien voor een herpes simplex-infectie. Geen van de overige drie mannen kon zich echter heugen enige klachten te hebben gehad die passen bij een apenpokkeninfectie, en ook herinnerden zich ook geen intieme contacten met apenpokkenpatiënten. Zij hadden dus daadwerkelijk een asymptomatische infectie. „Onze bevindingen suggereren dat het identificeren en isoleren van mensen met symptomen van apenpokken niet voldoende is om de uitbraak te stoppen”, concluderen de Belgische onderzoekers. Dat risico is er inderdaad, maar toch bewijst dit nog niet dat de mannen die positief testten zonder klachten ook daadwerkelijk besmettelijk zijn geweest voor anderen.  Voorafgaand aan dit nieuwe onderzoek was er slechts immunologisch bewijs dat een apenpokkeninfectie asymptomatisch kon verlopen; in het bloed van mensen die geen klachten hadden gehad maar wel in contact hadden gestaan met patiënten werden in verschillende onderzoeken antistoffen aangetroffen.   Een infectie zonder duidelijke ziekteverschijnselen laat zich minder makkelijk opsporen, en kan zich bovendien ‘onder de radar’ verspreiden. Bij de huidige grote uitbraak van apenpokken in verschillende westerse landen is het lastig gebleken de infectieketens precies in kaart te brengen. Wel is duidelijk dat het virus opvallend vaak circuleert bij mannen die regelmatig seks hebben met verschillende andere mannen. Maar in principe zijn apenpokken besmettelijk voor iedereen die in nauw contact komt met een besmet persoon. Bekende hoogrisicocontacten van een apenpokkenpatiënt krijgen als voorzorg een vaccin aangeboden. Dat is een derdegeneratiepokkenvaccin waarvan Nederland zo’n 100.000 doses op voorraad heeft. Het vaccin beschermt niet volledig tegen infectie, het is 85 procent effectief.   Een team van deskundigen, bijeengeroepen door het RIVM, gaat minister Kuipers (Volksgezondheid, D66) adviseren de preventieve pokkenvaccinaties uit te breiden naar de groep mannen die het preventieve hiv-medicijn PrEP slikken. Deze groep heeft veelal wisselende en anonieme seksuele contacten, waardoor het risico op besmetting groter is. Mogelijk komen ook de mannen die op de wachtlijst staan voor PrEP in aanmerking voor de pokkenvaccinatie.   In Nederland heeft het RIVM tot nu toe 352 patiënten gemeld. In België zijn tot dusver 168 patiënten bekend.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/06/besmetting-met-apenpokken-kan-zonder-dat-je-iets-merkt-a4135770
2022-07-07||Column | Voorkom  nieuw Rusland en  maak Turkije EU-lid||Na openlijk tegenstribbelen in plaats van stille diplomatie is Turkije vorige week uiteindelijk toch akkoord gegaan met het NAVO-lidmaatschap van Zweden en Finland. Dat is maar goed ook want daarmee is de eenheid van de NAVO gewaarborgd, óók rond de Zwarte Zee. Als Turkije bondgenoot van Rusland zou worden, was bijna heel Oekraïne omsingeld door de Russen. Het Midden-Oosten zou nog instabieler worden.  Uri Rosenthal, voormalig minister van Buitenlandse Zaken (VVD), stelde  vorige week op BNR: „Turken hebben nu getoond dat ze weer een loyale bondgenoot in de NAVO willen zijn.” EU-landen zouden meer moeten samenwerken met Turkije, zei hij, zeker als Amerika een andere politieke koers gaat varen. Lidmaatschap van de Europese Unie moet volgens hem in de toekomst niet worden uitgesloten. Door Rusland is de vraag weer actueel geworden waar de grenzen van de EU liggen. Albanië zit in de wachtkamer van de EU. Toen ik in 2008 door dat land reisde zag ik hoe middeleeuws het nog oogde: grote gaten in vrijwel iedere weg, geen tunnels en armoedige sloppenwijken. Maar dat was geen reden om Albanië uit te sluiten. Zelfs Moldavië, nog armoediger dan Albanië, is sinds een paar weken kandidaat-lid van de EU. En ook  Oekraïne, dat worstelde met corruptie en nu verscheurd wordt door oorlog, heeft uitzicht op lidmaatschap. Lange tijd was ik ervan overtuigd dat een huwelijk tussen Turkije en de EU ondenkbaar was. Een afgesloten boek. De democratische rechtsstaat brokkelde af en de Nederlands-Turkse betrekkingen waren in 2017 na ruim vierhonderd jaar handelsbetrekkingen tot een dieptepunt gedaald. Dat een Turkse minister tegen de wens van de Nederlandse regering via een sluiproute Rotterdam bereikte viel niet uit te leggen. Maar wat we niet moeten vergeten is dat de Turkse progressieve voorhoede al een eeuw aansluiting zoekt bij West-Europa. Volgend jaar bestaat de republiek die Atatürk stichtte honderd jaar. Beschaafd worden en aansluiting zoeken bij het Westen was zijn adagium. Nog steeds is zijn gedachtegoed springlevend bij de grootste oppositiepartij CHP, zeg maar de Turkse PvdA. „Als we geen aansluiting vinden bij het Westen is Turkije verloren”, stelde Atatürk.  Turkije is al sinds 1999 kandidaat-lid van de EU. Griekenland gaf dat jaar zijn verzet op want de aanvraag voor (toen nog) aansluiting bij de Europese Gemeenschap dateerde al van 1987. In 1963 werd tussen de EG en Turkije al een associatieverdrag gesloten. Maar de hoop ooit daadwerkelijk toe te treden is de laatste jaren verloren gegaan.  Dat komt door groeiende weerstand vanuit West-Europa én door de conservatief-religieuze koers van de regering-Erdogan. De ruzie tussen Turkije en de NAVO is gesust. Maar ik vrees inmiddels dat het land verder en verder van Europa afdrijft, zeker als zicht op EU-lidmaatschap uitblijft. De redenering van Rosenthal over het gegroeide belang van Turks lidmaatschap sinds de oorlog in Oekraïne volg ik nu beter. Waar steeds verder afdrijven toe kan leiden, hebben we gezien met Rusland. Ooit werd in West-Europa gediscussieerd over de vraag of de EU zou moeten doorlopen tot aan Vladivostok. Die gewaagde afslag hebben Rusland en de EU nooit durven te nemen. Ik ben bang dat het voor Turkije dichtklappen van de deur op lange termijn tot vergelijkbare gevolgen kan leiden. Maar er zijn meer argumenten. Uitbreiding van de EU betekent meer interne handel, vrije markt, en arbeidsmobiliteit. Het vrije verkeer van ruim 80 miljoen Turken maakte Europa in het verleden angstig. Maar de situatie op onze arbeidsmarkt is nu sterk veranderd. Extra arbeidskrachten zijn hard nodig. Lidmaatschap van Turkije zou Europa ook rust en veiligheid brengen. We krijgen er een partner bij die de toon matigt richting het Westen in het algemeen en richting buurlanden als Griekenland in het bijzonder.  Andersom heeft Turkije de EU economisch hard nodig; het land heeft op dit moment een inflatie van bijna 80 procent. Turkije zou met lidmaatschap in zicht waarschijnlijk ook zijn westerse oriëntatie verder ontwikkelen. Voor een veiliger en toekomstgericht Europa moeten we ons daarom de vraag stellen, wanneer we Turkije weer aan boord halen. De vraag waar de principiële grens van Europa ligt, moeten we na een kwart eeuw hoognodig weer gaan stellen: als Armenië, Israël, of zelfs Azerbeidzjan  vrijheid, democratie en mensenrechten omarmen, waarom dan niet? Uitzicht op EU-lidmaatschap lijkt me het krachtigste tegengif voor anti-westers en anti-democratisch denken  om meer stabiliteit in Europa te krijgen. Aylin Bilic is headhunter en publicist.||https://www.nrc.nl//nieuws/2022/07/06/voorkom-nieuw-rusland-en-maak-turkije-eu-lid-a4135763
2022-07-07||Verenigde Naties: 10 procent wereldbevolking heeft onvoldoende voedsel||Het aantal mensen dat niet altijd toegang heeft tot voldoende voedsel is in 2021 gestegen naar 828 miljoen, ruim een tiende van de wereldbevolking. Dat staat in een woensdag gepubliceerd rapport dat de VN-Voedsel- en Landbouworganisatie (FAO) heeft opgesteld samen met vier andere VN-organisaties, waaronder Unicef en het Wereldvoedselprogramma (WFP). Het aantal hongerigen wereldwijd steeg daarmee vorig jaar met 46 miljoen ten opzichte van 2020 en ligt 150 miljoen hoger dan in 2019, het jaar voor de coronapandemie. Zo’n 2,3 miljard mensen kenden het afgelopen jaar in meer of mindere mate voedselonzekerheid, wat neerkomt op 28 procent van de wereldbevolking. Ook deze categorie steeg aanzienlijk, met 350 miljoen mensen in vergelijking met de periode voor de coronapandemie. Het aantal vrouwen dat met voedselonzekerheid kampte, lag net als andere jaren hoger dan mannen en ook deze ‘gender gap’ groeide. Het rapport wijst de bekende oorzaken van honger en voedselonzekerheid aan: gewapende conflicten, de steeds extremere gevolgen van klimaatverandering, maar ook economische effecten als inflatie in combinatie met toenemende ongelijkheid. Daarbovenop komen de gevolgen van de oorlog in Oekraïne, die de toch al onder druk staande netwerken voor voedseltoelevering verder verstoren. Rusland en Oekraïne zijn twee van ‘s werelds belangrijkste producenten en exporteurs van granen, oliezaden en kunstmest. De haperende export treft met name landen in het Midden-Oosten. Het rapport raadt regeringen aan geld vrij te maken voor het verlagen van de prijzen van voedzaam eten, waardoor gezonde voeding betaalbaarder en toegankelijker wordt. FAO-directeur generaal Qu Dongyu merkte op dat armere landen, waarvoor landbouw vaak een centrale rol speelt in de economie, vaak weinig publieke middelen beschikbaar kunnen maken. Voor zulke landen wil de FAO „alle actoren in voedselsystemen” ondersteunen. Het VN-ontwikkelingsdoel om honger de wereld uit te helpen vóór 2030, raakt met de nieuwe cijfers verder uit zicht. Volgens de modellen die in het rapport worden gebruikt zullen in 2030 nog altijd 670 miljoen mensen onvoldoende voedsel tot hun beschikking hebben. Die verwachting is gelijk aan de voorspelling van 2015, toen de VN zeventien Duurzame Ontwikkelingsdoelen lanceerde. ||https://www.nrc.nl//nieuws/2022/07/06/vn-10-procent-wereldbevolking-heeft-onvoldoende-voedsel-a4135741
2022-07-07||Staatscommissie onderzoekt gevolgen veranderde bevolking in 2050||Een staatscommissie gaat de gevolgen van de verandering van de bevolking tot 2050 onderzoeken. Dat heeft minister van Sociale Zaken en Werkgelegenheid Karien van Gennip (CDA) woensdag bekendgemaakt in een brief aan de Tweede Kamer. De Staatscommissie Demografische ontwikkelingen 2050 moet advies uitbrengen over de maatschappelijke gevolgen van onder meer de bevolkingsgroei, vergrijzing en migratie. De commissie moet toekomstscenario’s en gevolgen daarvan op de samenleving voorleggen, en advies uitbrengen over regeringsbeleid.  Zo’n commissie is volgens het kabinet nodig, omdat de maatschappij tot 2050 toenemend kan veranderen. De bevolking zal groeien - met naar verwachting tussen de 17 tot 22 miljoen mensen - en relatief meer ouderen en mensen met een migratieachtergrond tellen. Die veranderingen kunnen grote maatschappelijke gevolgen hebben: de woningmarkt kan veranderen doordat het aantal eenpersoonshuishoudens groeit, omdat ouderen langer zelfstandig blijven wonen wanneer hun partner overleden is.  Ook voor arbeid hebben de bevolkingsveranderingen gevolgen, aldus de minister. De huidige arbeidsmarktkrapte kan toenemen door vergrijzing. Niet alleen verlaten relatief veel mensen op ongeveer hetzelfde moment de arbeidsmarkt, maar ook zal de toename van het aantal ouderen de vraag naar zorg verder opdrijven - en uitgerekend deze sector kampt momenteel al met personeelstekorten.  Op deze gevolgen kunnen huidige en toekomstige regeringen inspelen, schrijft Van Gennip. Niet alleen door het beïnvloeden van demografische factoren, zoals het geboorte- en sterftecijfer of migratie, maar ook door ander beleid te maken. Bijvoorbeeld op het gebied van gedragsveranderingen, zoals het promoten van een gezonde leefstijl. Ook zou het een optie zijn om vrouwen en ouderen te stimuleren (langer of meer) te werken.  Van Gennip raadt de commissie af om te kijken naar maatregelen om de geboortecijfers te verhogen. Omdat het lang duurt voordat pasgeborenen op de arbeidsmarkt komen, lost dat op de korte termijn geen problemen op. De kans is klein dat deze maatregelen de arbeidsmarktproblemen tot 2050 veranderen, sterker nog: omdat deze kinderen onderwijs en kinderopvang nodig hebben, kunnen ze op de korte termijn juist krapte op de arbeidsmarkt vergroten.  Op het gebied van migratie is meer te bereiken, zegt de minister. „Een bewust, actief en selectief” beleid zou een reële optie zijn, maar wel moet daarbij worden gedacht aan „behoud en vertrek”. Zo moet nagedacht worden over de effecten van migratie op zorg, huisvesting, onderwijs, openbare veiligheid en draagvlak voor migranten in de samenleving.  De Tweede Kamer stemde in 2018 voor een motie die pleitte voor een dergelijke staatscommissie. Wie erin plaats zal nemen is nog niet bekend. De commissie gaat na de zomer aan de slag. ||https://www.nrc.nl//nieuws/2022/07/06/staatscommissie-onderzoekt-gevolgen-veranderde-bevolking-in-2050-a4135742
2022-07-07||De vele gezichten van jazzlegende Herbie Hancock||Herbie Hancock, ‘artist in residence’ van het 45ste North Sea Jazz Festival, is een van de origineelste en creatiefste geesten van de jazzgeneratie van de jaren zestig. 82 jaar is de Amerikaanse jazzpianist nu, maar hij is weer op zomertournee. En dat gaat hem, relaxed grijnzend vanachter zijn donkere bril, nog altijd goed af als we afgaan op de recente beelden van Glastonbury Festival.  Wat hij gaat laten horen op North Sea Jazz is nog niet bekend. Maar zeker is dat hij bij zijn concerten tijdens het driedaagse festival weer achter de vleugel zit, met een synthesizer rechts van hem. Of we zien hem solerend op het instrument dat alleen hém goed staat: de nogal campy witte keytar waarop hij al improviserend soms lekker fel uit zijn slof kan schieten. Een portret van Herbie Hancock in vijf delen. Het feit dat producers, dj’s en mixers zijn werk uit begin jaren zeventig gebruiken, zoals de elektronische danshit uit 1983 ‘Rockit’ van album Future Shock en het meer experimentele album Sextant (1973) , prikkelde hem zo dat hij er in 2001 een hele plaat Future 2 Future op baseerde. Toen was hij een dertiger, zo redeneerde hij, en nu was hij meer dan twee keer zo oud. Muziek maken met musici die geïnspireerd zijn door zijn oude muziek, vond hij een interessant gegeven. Want wat zou daar dan weer zíjn antwoord op zijn? ‘Future 2 Future’ dus: Herbie van nu geeft antwoord op Herbie toen. Dit is Herbie Hancock ten voeten uit. „Juist in jazz heb je de kans om onbekende gebieden te verkennen”, zei hij in 2005 tegen NRC. Als architect van de moderne jazz is hij zijn tijd altijd vooruit geweest. Zijn Blue Note-albums  Maiden Voyage en Empyrean Isles zetten de toon. Geschiedenis schreef hij als de grote man achter de experimentele, elektrische muziek van Miles Davis. En zijn band Headhunters zette de toon in het jazzrockgenre. In puristische jazzkringen zijn Hancocks verrichtingen met argusogen gevolgd. Vooral toen hij zich in de jaren 70 en 80 steeds weer opnieuw uitvond. Als hij even een muziektrend leek te volgen, sloeg hij plotseling weer af voor experimenten in ritmiek. „Wees niet bang om pionier te zijn, er zit méér in je dan je beseft”, raadt Hancock jazzstudenten nu in zijn masterclasses aan.  Een blijmoedig, zompig basloopje op een funky beat. Hup, meteen zit er beweging in de muziek. Dan gaan de handen van Hancock over zijn toetsenbord, terwijl de blazer de melodie speelt. Hij zoekt en vindt, maar nooit  hetzelfde.  Een  standard is ‘Chameleon’ geworden, net als ‘Watermelon Man’ van zijn eerste plaat Takin’ Off uit 1962. En wie kent niet het funky jazzloopje afkomstig uit het stuk ‘Cantaloupe Island’ uit 1964?   Bij zijn concerten valt op dat Hancock een gemeleerd publiek van alle leeftijden Hancock trekt. Er zijn er die instapten bij de jazzrock van de Headhunters, die zich gek dansten in de club op ‘Rockit’ of eerder al voor hem vielen toen hij in de band van Miles Davis speelde. Of juist later, toen hij flirtte met pop (in 1996 verjazzte hij muziek van Prince, Peter Gabriel en Nirvana op The New Standard), intense jazzduetten speelde met saxofoonbuddy Wayne Shorter of met een kamerorkest en gastzangers muziek van Gershwin uitvoerde. Herbie Hancock met zijn keytar in de Saturday Night Live Show in 1984 Foto Alan Singer/NBCU PhotoBank
 Maar niet alles wat hij in al zijn creatieve rusteloosheid maakte was spannend. Hij kon, vanaf 2000, een beetje doorslaan: van technojazz via strijkersjazz tot Possibilities, samenwerkingen met sterren als John Mayer en Christina Aguilera waarin de jazz ondergeschikt was aan pop. „Dit album mag dan misschien niet enkel jazznoten bevatten”, zei in 2005 hij tegen NRC, „maar de ziel is jazz.”  Een later eerbetoon aan Joni Mitchell, River: The Joni Letters, pakte hij iets evenwichtiger en eleganter aan. „Ik wil publiek aantrekken van alle leeftijden” , zei hij onlangs tegen The Guardian. Voor zijn nieuwste album werkt hij met Thundercat, Robert Glasper, Kamasi Washington en Kendrick Lamar. „Muzikanten van deze eeuw”, noemt hij hen. Hij is zelf immers „van de vorige eeuw”. Hancock experimenteerde met een arsenaal aan synthesizers en elektronica en dat leverde stoere funkjazz op. Maar ik heb ook wel eens bij een concert gezeten waar geen touw aan vast te knopen viel. Toen smeerde Hancock met een grote grijns zijn jazzfusion dicht met kitscherige vogelgeluiden, onweersbuien en vervormde stemmetjes. Hancock heeft een grote belangstelling in gadgets en volgt, opgeleid tot technicus en ingenieur, de studiotechnologie op de voet. In 2011 liet hij voor muziekproject Future 2 Future in concertzalen overal geluidsboxen hangen, als een mega dolby-surroundsysteem. Voor zijn tegen acidjazz aanleunende plaat Dis is Da Drum (1993) had hij het plan de muziek via vijf kanalen op te nemen. The music all over you, hoopte hij. Daar had zijn label geen oren naar. In 2019 kwam zijn wens toch uit: de heruitgave van Sextant  was in surround sound.  Of het nu masterclasses zijn of musici die hij onder zijn hoede neemt, Hancock geeft graag easy going zijn kennis door. Bij concerten vertelt hij graag anekdotes. In 2014 gaf hij, benoemd tot ‘Professor of Poetry’ aan de Harvard Universiteit, de vermaarde ‘Norton lectures’, zes colleges over onder meer jazz, ethiek, boeddhisme en innovatie. Op zijn Herbie Hancock Institute, een non-profit muziekopleiding die tot 2019 bekend stond als het Thelonious Monk Institute of Jazz, krijgen jonge muziekstudenten les van bekende jazzdocenten. Ook de prestigieuze aan het instituut gelieerde jazzcompetitie draagt nu zijn naam. In zijn boek Possibilities vertelt Hancock dat de bassist Buster Williams hem na een briljant gespeelde uitvoering van het nummer ‘Toys’ op het spoor bracht van meditaties. Hij hoorde van hem over het Nichiren-boeddhisme en het zingen van mantra’s. Sindsdien mediteert Hancock twee keer per dag. Dit geeft hem levenskracht en voedt zijn creativiteit. Het boeddhisme hielp hem ook door de covid-tijd, vertelde hij The Guardian. „Ik had me verschrikkelijk kunnen gaan voelen door wat ik allemaal misliep. Maar, voor het eerst in vijftig jaar at ik elke avond met mijn vrouw, sliep ik naast haar in mijn eigen bed. Het was een zegen. Ik maak muziek, maar ik ben meer dan een muzikant.”   „Ik weet nog dat ik op 15-jarige leeftijd het album The New Standard van de bibliotheek had geleend, toen ik net interesse begon te krijgen in jazz.  Voor mij was jazz vooral muziek om te studeren en te analyseren, niet om op een emotioneel level te beluisteren. De eerste keer dat ik werd geraakt door een jazzstuk was op dit album, vooral ‘Manhattan (Island of Lights and Love)’, een solostuk van Herbie, stond een jaar lang op repeat. Het maakte voor mij duidelijk dat jazz je direct in het hart kan raken. In ‘Manhattan’ kwam voor mij heel veel samen: simpele, bijna pop-melodieën, verrijkt met complexe harmonieën, super dynamisch gespeeld.  Een perfect samenspel van hoofd en hart. Het klinkt alsof hij door zijn piano ‘zingt’. Alsof de piano onder zijn vingers veranderd wordt in een stem. „Herbies veelzijdigheid en open houding tegenover alle mogelijk muziekgenres is tot op heden een inspiratie voor mij. Ik zou er direct voor tekenen zo’n hippe jazzdude te zijn op mijn 82ste!” Maarten Hogenhuis speelt 8/7 met Nationaal Jeugd Jazz Orkest en 10/7 met zijn band BRUUT! op North Sea Jazz. „Als kind kreeg ik de jazzplaat Cornbread van Lee Morgan in een Sinterklaas-surprise. Dat mijn vader de draak stak met mijn verslaving aan chocopasta vond ik minder leuk maar die plaat draaide ik grijs. In het stuk ‘Ceora’ speelde Herbie Hancock, toen 25 jaar, een waanzinnig intro. Met veel rust en muzikaliteit bepaalde hij de kleur van dat stuk, het is me altijd bijgebleven. Heel bijzonder vind ik ook hoe dienstbaar hij op deze plaat is. Hij had zelf al albums gemaakt waarop hij al veel progressiever was qua sound, zoals Inventions and Dimensions. Maar bij Morgan dróég hij en luisterde hij naar wat er nodig was. Dan ben je een grote. Zeker als wonderkind dat alles kan spelen. „Net als Miles Davis is Herbie Hancock een artiest die een paar keer de muziekwereld heeft veranderd. Hij is niet blijven hangen in succes maar blijft constant vernieuwen. Ik ben door hem vroeger ook gaan klooien met synthesizers en zelfs de keytar. Nu luister ik nog naar zijn werk ter inspiratie voordat ik ga componeren. Wat deed hij met het ritme. Welke akkoorden pakt hij. Het is een muziekrelatie die altijd doorgaat.”  Tijn Wybenga & AM.OK speelt 10/7 op North Sea Jazz „Herbies tijd met Miles Davis is voor mij de meest magische periode uit zijn carrière. Met zijn beste vriend Wayne Shorter nam hij voor Adam’s Apple (1967) het beroemde stuk ‘Footprints’ voor het eerst op. Later nam Herbie dat stuk ook op met Miles Davis. Nooit had ik ervan kunnen dromen om dít stuk met Herbie zelf te spelen tijdens de uitreiking van de Kennedy Honors Awards (2018) voor Wayne Shorter in Washington DC. Herbie speelde weer zo weergaloos op dit stuk; de hippe en altijd originele klankkleuren en melodieën in combinatie met zijn onnavolgbare timing gaven me kippenvel. Het was extra indrukwekkend dat ik een halve meter van hem af stond. Wat ik naast zijn spel ook indrukwekkend vind, is zijn positieve, energieke en bescheiden levenshouding. Als je met hem speelt, voel je zijn liefde en dankbaarheid voor de muziek en het leven. Je vergeet dan even dat je aan het spelen bent met een van de allerberoemdste levende jazzmusici. Hij accepteert je volledig waardoor je je zo op je gemak voelt en dus nog geïnspireerder en beter gaat spelen. Hij is een geweldige inspiratie en perfect voorbeeld van hoe ik wil zijn als mens en musicus.” Tineke Postma Freya Group speelt 9/7 op North Sea Jazz. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/kameleon-hancock-a4135740
2022-07-07||Boerenkunst: wat te lezen, bekijken of beluisteren? Enkele tips van de cultuurredactie||Toen in 1888 Vincent van Gogh een van zijn beroemdste zaaiers schilderde, liet hij hem zijn werk verrichten tegen de achtergrond van een laag boven een korenveld hangende, zomerse zon die de boer in een hemels licht plaatst. Dat verdient de zaaier op de kale akker op de voorgrond ook, als brenger van groei, bloei en oogst. Alleen: midden in de zomer is niet het geschikte moment om granen te zaaien. Zo lijkt De zaaier een van de eerste werken waarin we worden gewaarschuwd voor klimaatverandering, terwijl de boer onverstoorbaar zijn omgeving negeert. Die onverstoorbaarheid is geen nieuwe observatie. Pieter Bruegel de Oude toonde in ‘De val van Icarus’ (1590) de onverstoorbaarheid van de doorwerkende boer terwijl er naast hem een drama plaatsvindt. In zijn ‘Ballade van den boer’ (1935) haakte de dichter J.W.F. Werumeus Buning in op dat idee  en schreef:   Er stonden drie kruisen op Golgotha,
Maar de boer hij ploegde voort.  Het hele gedicht somt van alles op met als boodschap dat de boer altijd doorgaat, wat er ook gebeurt:  Men heeft den boer zijn hof verbrand,
Zijn vrouw en os vermoord;
Dan spande de boer zichzelf voor den ploeg,
Maar de boer hij ploegde voort’.  Dat is bijna negentig jaar later niet anders: ‘Men heeft politiewagens voor de boer gezet / de kinderen van de stikstofminister liggen te bed. / Maar de boer hij beukte voort’.  Die volhardende boeren zijn inspirerend gebleken voor de kunsten. J.S. Bach schreef een cantate over ze, Franz von Suppé zette ze neer in de operette Dichter und Bauer en Igor Stravinsky bracht met zijn boerenbruiloft Les Noces tractormuziek, het tegenovergestelde van boerenromantiek.  Malevitsj beeldt kubistische boeren in het veld af en  Jan Steen had er plezier in de boeren in een kroeg te portretteren. Er is een heel genre vernoemd naar het platteland en we hebben boerenbont. De band Normaal bezingt de boer vanuit de eigen kracht, John Denver is blij dat hij een ‘country boy is’ terwijl in dustbowlballads uit de jaren dertig de milieuramp centraal staat die is ontstaan  doordat boeren het land hebben uitgeput.  De boeren hebben de kunsten kortom van alles gegeven en daarom verzamelden we hier boeren die leuk of interessant zijn om naar te kijken, te beluisteren of te bewonderen.  Er is vanuit de cultuursector tegelijkertijd met belangstelling gekeken naar de demonstrerende boeren die wel de aandacht in Den Haag wisten te trekken. Wat kon er van de boeren geleerd worden oftewel: wat is het culturele equivalent van de tractor?   Andersom kun je vaststellen dat de demonstrerende boeren ook iets kunnen leren, al was het maar op het gebied van de poëzie. De gedichten waar de boeren nu mee aankomen in Den Haag, Schiphol en Stroe zijn namelijk niet allemaal even sterk. Neem het gedicht voor op een tractor met de volgende regels:  Stelletje idioten
maken NL
naar de klote Dat is halfrijm: ‘idioten’ rijmt namelijk net niet op ‘klote’, en dat zit de boodschap in de weg. In teksten als ‘Gebruik je verstand / Behoud Boeren in ons land’ en ‘Ze geven geen moer / om de boer’ is het rijm op orde, maar daar is het ritme weer minder. Een ander gedicht op een tractor luidt:  Kabinet Rutte
Je loopt te kutten  Ook hier weer halfrijm. Daarnaast is dit een typisch geval van een gemiste kans. Het ritme klopt weliswaar, maar met deze twee regels is met weinig moeite een haiku te maken: twee keer vijf lettergrepen hebben we al, dus er zijn er nog zeven nodig en krijg je:  Kabinet Rutte
De boer ploegt altijd voort, maar
jij loopt te kutte Daden en woorden, ze inspireren de boer en de cultuur. Daarom een voorstel voor dit gedicht (twee haiku’s als één geheel) dat op de tractor past:  Stel idioten
zit toch niet zo te kloten
Geef de Boer zijn land  Gebruik je verstand
En de boer hij ploegde voort
Schone lucht gesmoord  In de beeldende kunst zijn wel boeren afgebeeld, maar eerder uit het perspectief van koningin Marie Antoinette, die vlak voor de Franse revolutie in de Tuinen van Versailles een dorpje liet aanleggen om boerin in te kunnen spelen, dan vanuit het perspectief van de boer zelf. En dan vertekent de tijd ook nog eens; de ooit fel realistische schilderijen van boerenzoon François Millet uit het midden van de 19de eeuw, zoals De Zaaier en De arenleesters, toen maatschappijkritisch geïnterpreteerd, ogen nu vooral pittoresk. Het mooist en het pittoreskst, het meest toeristisch, is het boerenleven vanuit het Marie Antoinette-perspectief tentoongesteld in het zeer rijke getijdenboek van de hertog van Berry. Zo’n boek met gebeden bevat meestal een kalender, en daar penseelden de gebroeders Van Limburg (Herman, Paul en Johan, zonen van een schilder uit Nijmegen) omstreeks 1410 boeren aan het werk, pal voor een van de kastelen van hun heer. In maart wordt er geploegd, in juni wordt er gehooid, in juli gemaaid, et cetera. Luxe, calme et volupté vanuit het raam van een kasteel.  Bianca Stigter ‘De val van Icarus’ van Pieter Bruegel de Oude Ploegen, zaaien, sproeien, mesten, snoeien, oogsten; landbouw, akkers of veeteelt, in Nederlandse liedjes komen de thema’s niet vaak voor. Anders dan in Noord-Amerika waar het platteland zijn eigen genre kreeg, hebben wij geen Johnny Cash die de waterstanden bijhoudt (‘Five Feet High And Rising’) of Kelsey Fitch die terugdenkt aan familie-uitjes op de prairie, bij het licht van de oogstmachine (‘Lights Of A Combine’). En dat terwijl groei, snoei en bloei zulke bruikbare metaforen zijn, voor liefde, leven of dood. Land, boer en vee krijgen in Nederland vooral een metaforische rol in het humoristische genre. In ‘Guus Kom Naar Huus’ (1975) staat de boerderij voor onschuld en de stad voor verderf (‘de duvel in de steden het [heeft] daar flink wat overwerk’). Quasi-boers zong Alexander Curly: ’Guus kom naar huus want de koeien staan op spring’n/ De varkes mutt’n vret’n en ’t hooi moet van ’t land’.
  Afgezien van bijdragen van hitgroep Normaal (‘Dun Op D’n Mest’) en boerderij-supporter Roosbeef (‘De Boerderij’, deel I en II), kent de Nederlandse popmuziek één landelijk hoogtepunt, in aangenaam ambigue stijl. In 1986 maakte de Groningse band De Boegies het nummer ‘Mèh’. De groep zong eerder al liedjes over het buitenleven, zoals ‘Stampot Boer’nstront’ en ‘Zwijnen Bij Candlelight’, maar in ‘Mèh’ balden ze, op swingende punkklanken, de geuren, klanken en sfeer van het landleven samen in één woordje schapentaal. Dat was genoeg: ‘Meh. Meh. Meh. Meeeehmehmehmehmeeeh. Meh. Meh. Meh!’ Hester Carvalho Het rauwe realisme van dampende mest en stikstof- en fosfaatwetgeving zoek je in de canon van de klassieke muziek vergeefs. Maar wie dorst naar boerennostalgie en naar de innerlijke melodie van de ‘gouden vruchten’ van rijpe akkers  wordt ruim bediend. Bij Bach en Haydn geen bio-industrie en krappe winstmarges, maar een goede oogst als beloning voor menselijke vlijt en, vooruit, wat schalks gestoei in het hooi nadat de ploeg fluitend over de akker trok. Haydns oratorium Die Jahreszeiten volgt de seizoenen in een frisse line up aan koren en aria’s op de voet. De boer speelt als degene die middenin het landleven staat een centrale rol. Verkwikkend hoogtepunt: Froh eilet schon der Ackersmann.  ‘De oogst’ van Kazimir Malevitsj Ook J.S. Bach wijdde een wereldlijke cantate aan de geneugten van het landleven. Zijn Boerencantate BWV 212.  wordt hier zelden uitgevoerd, maar sopraan Klaartje van Veldhoven bracht recent een puike scenische uitvoering in boerenschuren. Bucolisch pikant („Mieke zwaait al met haar rokje, die kleine losbol!”) is hier de tekst van Picander. „Als een paartje het gezellig met elkaar heeft, dan borrelt het in je buik, alsof vlooien en luizen en een dwaas wespenlegertje allemaal samen aan het ruziën zijn”.  De verwijzingen  naar de financiële beslommeringen  van het boerenbestaan zijn actueel.  In de 19de eeuw componeerde ook de Britse componist Ralph Vaughan Williams veel muziek waarin je de liefde voor het platteland terughoort, bijvoorbeeld in zijn volksliederen. Beluister bijvoorbeeld ‘A Farmers son so sweet’ . Of de ballade The Lincolnshere Farmer, waarin een knecht een koe door listen en lagen (in veel coupletten) weet te verruilen voor een waardevol paard.  Is de actualiteit te navrant voor nostalgisch escapisme, dan rest slechts het hupse dwangmajeur („lalalalalalalala!”) van de Bauern Polka van Johan Strauss II  of – lyrischer - de Ouvertüre Dichter und Bauer  van Suppé met zijn lieflijke cellosolo.  Mischa Spel  Voor theater over het boerenleven, beland je snel bij Festival Karavaan, hofleverancier van het betere boerendrama. In die stukken staat vaak de botsing tussen stadsleven en platteland centraal, en identificeren we ons met boeren die vechten voor lijfbehoud. Van bepaald andere orde was Stallerhof (van Franz Xaver Kroetz), in 2019 tijdens Karavaan te zien in een stinkende stal. Afslag Eindhoven bracht een gitzwart en zeer beklemmend boerendrama: een naargeestig portret van een stugge, stuurse boerenfamilie, bij wie verstokte desillusie alle liefde voor het werk en elkaar heeft verdrongen. Anne-Chris Schulting bood onweerstaanbaar tegenwicht als boerendochter: onstuimig, betoverend en vastbesloten hoopvol. Sander Janssens ‘Ik heb vader naar boven gedaan’ en ‘Ik bid nie veur brune bonen’: deze zinnen uit romans van respectievelijk Gerbrand Bakker en Anne de Vries zijn slechts twee literaire zinnen over boeren die blijven hangen, en in het geval van Anne de Vries zelfs zijn opgenomen in de  Canon van Nederland. Nederland is niet uniek in ‘boerenromans’.  Bij boeren en romans denk je algauw aan Franse, Russische of Vlaamse klassiekers. Minder bekend, maar bepaald niet in kwaliteit onderdoend, is de Zuid-Afrikaanse plaasroman. Deze romans – plaas is Afrikaans voor boerderij – zijn zelden geruststellend. Aanvankelijk waren ze bedoeld als mythologie van de zuivere, witte boer die het land onder de duim kreeg, een fictionele rechtvaardiging  van grootgrondbezit. Al snel krijgt de tegenstelling een ideologische lading en wordt de idylle van het platteland omgezet in de ontmaskering van de Afrikaner mythe van puurheid.  Pionier Olive Schreiner, Booker Prize winnaar Damon Galgut, Nobelprijswinnaar J.M. Coetzee, Etienne van Heerden: ze schreven  schitterende varianten op de  plaasromans. De mooiste is Agaat van Marlene van Niekerk. Hierin kan een witte, eenzame boerin met een kwalijk verleden alleen nog communiceren met haar bediende van kleur door te knipperen met haar oogleden: de Afrikaner boer in doodstrijd.   Toef Jaeger||https://www.nrc.nl//nieuws/2022/07/06/poezie-en-haiku-op-de-tractor-a4135736
2022-07-07||Opinie | Ambtenaren moeten ook onwelgevallige adviezen kunnen geven||Twee jaar geleden, ook op deze laatste dag voor het Kamerreces, startte de Parlementaire Ondervragingscommissie Kinderopvangtoeslag (POK) haar werkzaamheden. Sindsdien is er veel gebeurd, maar lijkt het vertrouwen tussen overheid en burger er niet op vooruit te zijn gegaan. Ter gelegenheid van de Binnenhoflezing kon ik het niet laten een balans op te maken. Ik vraag aandacht voor drie thema’s die het verschil kunnen maken.  Chris van Dam is oud-Tweede Kamerlid namens het CDA en was voorzitter van de parlementaire ondervragingscommissie kinderopvangtoeslag. Dit artikel is een bewerking van zijn woensdag uitgesproken Binnenhoflezing. Ten eerste: wat is de basishouding van de overheid richting burgers. Zien we categorieën (‘slachtoffers kinderopvangtoeslag’, ‘Groningers’, ‘boeren’), of zien we mensen? Veel burgers wantrouwen de overheid en ik kan dat inmiddels goed begrijpen. Willen die allemaal het onderste uit de kan? Zijn ze niet meer voor rede vatbaar? Nee. Ze willen als mens gezien en behandeld worden. Zoals een van de moeders (nee, geen ‘slachtoffer’) uit Almere zegt: „De enige manier om vertrouwen in de overheid terug te krijgen is wanneer die laat zien dat wij als individuen het vertrouwen krijgen van de overheid om samen aan het roer te gaan staan […], om ons gelijkwaardig te voelen met degenen die de middelen en macht hebben om beslissingen te nemen die onze levens aangaan en bepalen.” Burgers – zeker ook boeren – willen net zoals iedere minister of topambtenaar regie houden over het eigen leven en  behandeld worden als gelijkwaardige personen. Die gelijkwaardigheid moet ook worden verwezenlijkt in het bestuursrecht. We zijn zeer dringend toe aan een revisie daarvan. Het bestuursrecht is nu een verdedigingsinstrument in handen van de overheid, maar zou – veel meer – een instrument van rechtsbescherming voor burgers moeten worden. Als u zich nu als burger meldt bij de bestuursrechter, staat u bij binnenkomst al 1-0 achter. De overheid wordt gezien als de goede partij, in contrast wordt de burger gewantrouwd. De overheid stelt de rechtsverhouding met de burger vast en mag de feiten presenteren. Als burger moet je hemel en aarde bewegen om daar jouw feiten tegenover te zetten. De rechter heeft zich met de inhoud van beleid niet te bemoeien, dat is aan het bestuur, de politiek. Waar het civiele recht en het strafrecht stootkussens van beschermende beginselen en redelijkheid en billijkheid kennen, zijn deze in het bestuursrecht op essentiële punten buiten het bereik van de rechter geplaatst. Als POK hebben we gezien waar dat toe kan leiden. Maar er is meer. Vorige week publiceerde I&O Research het onderzoeksrapport ‘Morele vragen van rijksambtenaren’. Het rapport beschrijft hoe rijksambtenaren worstelen met – ietwat kort door de bocht geformuleerd – de waarheid. Die worsteling heeft te maken met de houding aan de top van departementen. Hoe dichter je bij de minister komt, hoe meer er een systeem van moduleren, gladstrijken en ‘concensueren’ ontstaat. Antwoorden op Kamervragen, Kamerbrieven en beleidsnotities worden geplooid naar wat politiek wenselijk wordt geacht. Ambtenaren bij uitvoeringsorganisaties, maar ook maatschappelijke organisaties en burgers, worden er gek van. Dat geldt ook voor Kamerleden, die van de minister antwoorden krijgen die niet lijken op de werkelijkheid die zij – bijvoorbeeld van burgers – te horen krijgen. Deze werkwijze is vernietigend voor het vertrouwen dat burgers – inclusief Kamerleden – hebben in de werking van onze overheid en politiek, en drijft op de ambtelijke gedachte dat het weg-regelen van conflicten en gedoe de minister of staatssecretaris helpt in het politieke functioneren.  Toegegeven, de situatie verschilt per ministerie en bewindspersoon. Er zijn zeker goede voorbeelden waar men het dilemma of het presenteren van de mislukking niet schuwt. Maar de minister die – aldus het rapport van I&O – een ambtenaar vraagt een document te vernietigen deugt – zeker anno 2022 –  niet voor zijn of haar vak. Onlangs was ik in de gemeente Nieuwkoop. Daar schrijven ambtenaren adviezen voor een wethouder of voor het college waar geen letter aan wordt gewijzigd als de bestuurder vervolgens een ander besluit neemt. Dit is de praktijk in heel veel Nederlandse gemeenten. Wanneer het ambtelijk apparaat adviseert linksaf te gaan, maar de wethouder besluit rechtsaf te slaan, dan kunnen burger, gemeenteraad en pers dat allemaal in de stukken nalezen. Daar hoef je in ambtelijk Den Haag niet om te komen. Om de geloofwaardigheid van de Haagse politiek te vergroten is het dringend noodzakelijk dat men zich in de Haagse torens bekeert tot het model-Nieuwkoop: met een ambtelijke dienst die uit professionaliteit staat voor z’n mening. Ambtenaren moeten trouw zijn aan de minister als het gaat om de uitvoering van beleid, maar ook vanuit kennis, ervaring en professie het onwelgevallige willen rapporteren en de ruimte krijgen om tegendraads advies te geven. Zoals Tjeenk Willink ooit zei: trouw aan het ámbt van de minister, niet aan de persoon van de minister. En daarbij hoort eigen manoeuvreerruimte van ambtenaren richting het parlement. Leve de ambtenaar die zélf een Kamerlid opbelt met het aanbod om – bij de zoveelste set Kamervragen – persoonlijk uit te leggen wat er qua feiten speelt. Een burger die een verzoek op basis van de Wet open overheid indient wordt nota bene de volgende dag al gebeld door zo’n ambtenaar.||https://www.nrc.nl//nieuws/2022/07/06/ambtenaren-moeten-ook-onwelgevallige-adviezen-kunnen-geven-a4135739
2022-07-07||&#8216;In Australië heb ik de vrijheid gevonden&#8217;||Het North Sea Jazz Festival geeft  elk jaar een vrije compositieopdracht aan een veelbelovende jazzmuzikant. Jazzsaxofonist, componist en arrangeur Marike van Dijk  kreeg de uitnodiging al in december 2019. Maar  door corona is het festival twee jaar niet doorgegaan. Bovendien zat Van Dijk zelf door de reisbeperkingen vast in Australië, het land waar ze aan haar promotieonderzoek werkte.  „Eindelijk mag ik nu mijn compositieopdracht laten horen”,  zegt Marike van Dijk (39). In een schrijfhuis in het Gelderse Renkum legt ze de laatste hand aan de composities op het snijvlak van jazz en hedendaagse gecomponeerde muziek waarmee haar negenkoppig ensemble komend weekend het festival zal openen. Na een aantal hectische weken is de rust hier prettig. Ze had zich teruggetrokken op een stil schrijfplekje in Portugal, totdat haar vader ernstig ziek werd en ze naar haar ouders in Friesland terugkeerde. „Gelukkig is hij goed aan het herstellen”, zegt ze. „Terug naar Portugal zag ik niet meer zitten, omdat corona er zo weer opspeelt. Het laatste wat ik wil is ziek worden nu North Sea Jazz in aantocht is.”  Het rondtrekken  is Van Dijk niet vreemd. Ze is nog maar enkele maanden terug in Nederland na een verblijf van tweeënhalf jaar in Brisbane, Australië. Daar deed ze een PhD in compositie en mocht wegens coronamaatregelen het land niet verlaten. „Een eh,.. interessante gewaarwording”, zegt ze. Daarom noemde ze haar programma voor North Sea Jazz: Stranded. Van Dijk: „Laten we zeggen: herinneringen aan een intense periode.” Marike van Dijk Foto Andreas Terlaak
 Ze vertelt dat haar ouders in december 2019 nog op bezoek zijn geweest en dat de bosbranden rondom Sydney toen  grote indruk maakten. Begin 2020 gaf ze een optreden met singer-songwriter Jeff Taylor in New York en heeft toen volgens haar al ‘de originele Covid’ gekregen. Terug in Australië, in maart, sloten de grenzen.  „De universiteit was er duidelijk over. Je kon weg, naar huis, maar dan met onbetaald verlof en niemand wist wanneer je dan weer Australië in kon.”  Waardeloos, vond ze het, en zwaar: „Ik had heimwee, zeker tijdens  de lockdowns. Ik kreeg paniekaanvallen en kon het soms allemaal niet goed meer overzien. Alles was zo buitenproportioneel en door alle reisrestricties verdween alle menselijkheid.”  Marike van Dijk, geboren in het Friese Wikel, studeerde jazz aan de conservatoria van Rotterdam en Amsterdam. Met de toen nog bestaande Huygensbeurs meldde ze zich in 2011 voor de master saxofoon en compositie aan de New York University. Lessen volgde ze bij de beroemde arrangeur en componist Gil Goldstein, die ze bijna wekelijks in Brooklyn bezocht.  Levend van optredens, filmmuziek en vooral bijbaantjes bleef ze  vier jaar in New York. Evenals de daar toen ook verblijvende saxofonist Ben van Gelder, drummer Mark Schilders en bassist Ruben Samama kreeg ze een ‘enorme klik’ met de nieuwe New Yorkse scene. Dit was onder meer te horen op The Stereography Project, een album met muziek vol intelligente wendingen en fraaie klankbeelden van vijf blazers, een strijkkwartet, ritmesectie en zang. Terug in Nederland in 2015 hoopte ze met dit ensemble ook vaak te kunnen optreden. Maar dat viel tegen: „Het was vooral veel geregel voor zoveel mensen en er zijn maar weinig plekken waar je met zo’n ensemble kunt spelen.” Haar verlangen weer te vertrekken groeide bovendien. „Het begon weer te kriebelen.  Ik heb altijd plannen gehad voor een promotieonderzoek en ik  vond een PhD met een stipendium, een basisinkomen voor muziek en onderzoek tegelijk.” Dat haar keuze op het verre Australië viel, is opvallend.  Dit land staat niet  bepaald bekend  om zijn jazz.  „De combinatie van artistiek én praktijkgericht onderzoek in Australië trok me aan. Bovendien zou ik na een jaar een groot deel van het veldwerk, zoals een duik in  muziekarchieven, mogen doen in New York en Nederland.”  Het ging haar eigenlijk niet per se om de jazz aan de andere kant van de wereld, geeft ze toe. Ze had behoefte aan meer „lucht en licht” in haar leven, ze wilde een „speelse ommezwaai”. „Ik was nogal een workaholic. Ik zag een jaar voor me waarin ik rustig mijn PhD opzette en er ook wat meer vrije tijd en gezelligheid in mijn leven kwam. Muziek, yoga, dans, een poging tot surfen en lekker weer. Daarom verkoos ik Brisbane boven het drukke Melbourne.” Van Dijks onderzoek, met de werktitel: ‘Bigband of the future?’, is een verdieping van haar componeren. Al lange tijd  is ze geïntrigeerd door het werk van de  experimentele New York School, componisten als John Cage, Morton Feldman, Earle Brown en Christian Wolff. Hun zoektocht in de jaren vijftig en zestig om door  ‘indeterminacy’ meer eigen inbreng van de musici toe te laten in hun composities, bracht ze in kaart door muziekarchieven door te spitten. „Want van alleen  bladmuziek krijg je niet genoeg info over het compositieproces.”  Haar interesse voor ‘indeterminacy’ werd gewekt door de essays van Feldman, waarin hij muziek in verband brengt met beeldende kunst en humor. „Deze avant-gardistische benadering is bijna het tegenovergestelde van mijn manier van componeren. Hoe zou het zijn, dacht ik, om zulke superabstracte technieken toe te passen op een groot jazzensemble?” Ergens, zegt ze, gaat haar PhD-onderzoek over haar eigen „strijd tussen controle en loslaten”: „In hoeverre bepaal je als componist wat er gespeeld wordt en in hoeverre laat je het iets van de uitvoerende musicus worden?  En vooral voor mij: wanneer laat ik het los?”  In hoeverre laat je je compositie iets van de uitvoerende musicus worden? Marike van Dijk  Als voorbeeld van haar nieuwe speelsheid geeft ze haar compositie waarin ze John Cage’ Cheap Imitation gebruikt. „Cage’ compositie voor strijkkwartet leunt op Socrate, een werk van Satie”, legt ze uit. „Door toonhoogten te veranderen omzeilde hij een rechtenkwestie. Op mijn beurt heb ik van Cheap Imitation de toonhoogten veranderd en er wat dingen in geschreven. Een koekje van eigen deeg, zou je kunnen zeggen.” Dit leidde tot een losheid die ze zichzelf niet eerder in haar muziek permitteerde – vroegere composities kwamen soms wat al te serieus over. De vrijheid die ze nu voelt komt niet alleen door haar promotie-onderzoek, dat ze volgend jaar wil afronden, maar zeker ook door haar verblijf in Australië. „Afgesneden van je roots kun je een nieuw iemand worden. Het is een soort reset. En dat hoor je hopelijk terug in mijn muziek.” North Sea Jazz compositieopdracht
		7/7 Bimhuis, Amsterdam. North Sea Jazz 8/7, Ahoy Rotterdam.
		Meer informatie: northseajazz.com 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/in-australie-heb-ik-de-vrijheid-gevonden-a4135726
2022-07-07||Bijna helft van regionale politici ervaart agressie of geweld||Bijna de helft van de Nederlandse regionale politici heeft te maken gehad met agressie of geweld. Dat concludeert onderzoeksbureau I&O Research, dat op verzoek van het ministerie van Binnenlandse Zaken een peiling hield onder ruim drieduizend regionale politici. De toename sinds 2014 is fors: toen stelde iets minder dan een kwart van de regionale politici te maken te hebben met agressie of geweld. Deze ‘Monitor Integriteit en Veiligheid’ wordt iedere twee jaar uitgebracht.  De decentrale bestuurders – zoals burgemeesters, wethouders, raadsleden, commissarissen van de Koning of dijkgraven – hebben het vaakst te maken met verbale agressie (45 procent), zoals schelden of discriminerende opmerkingen. Dat kan zowel in het echt zijn als online. Daarnaast ervaart een deel van de politici bedreigingen en intimidatie (ongeveer 25 procent) of fysiek geweld (3 procent).  Vooral de afgelopen twee jaar zou de toename van dit soort gedrag tegen regionale politici fors zijn geweest; zo had in 2016 nog iets meer dan een kwart van de bestuurders te maken met verbale agressie. Mogelijk spelen hier de coronapandemie en de maatregelen daartegen, die onder sommigen veel weerstand opriepen, een rol. Politici stelden het vaakst geïntimideerd, bedreigd of onheus bejegend zijn vanwege „ongenoegen over een bepaalde situatie of organisatie” of vanwege het hoog oplopen van emoties bij de vermeende daders.  Tegelijkertijd is het aangiftepercentage van geweld en agressie onder regionale politici gedaald. In 2014 lag dit nog op 13 procent, in 2022 op 7 procent. Een kwart van de bestuurders die te maken had met zulk gedrag zegt wel het eigen gedrag op sociale media aan te hebben gepast. Zo delen ze minder berichten op socialemediaplatformen of kijken ze er überhaupt minder op.  Voorbeelden van geweld of agressie tegen politici geeft het rapport niet, maar de afgelopen jaren hebben verschillende lokale en regionale incidenten de media gehaald. Zo werden de burgemeesters van Rotterdam en Amsterdam, Ahmed Aboutaleb (PvdA) en Femke Halsema (GroenLinks) bedreigd door hooligans van respectievelijk Feyenoord en Ajax. Halsema deed aangifte, in Rotterdam opende de politie een onderzoek.  Ook in kleinere gemeenten kunnen politici te maken hebben met agressie en bedreigingen. Zo waarschuwde Breunis van de Weerd (SGP), oud-burgemeester van de Gelderse plaats Nunspeet, in NRC voor de gevolgen van de ondermijnende criminaliteit op de lokale politiek, nadat zijn eigen brievenbus werd opgeblazen. Van de Weerd: „Alle criminaliteit die in Amsterdam voorkomt, hebben wij hier ook. Misschien minder vaak, misschien minder heftig, misschien minder zichtbaar. Maar het is er wel.”||https://www.nrc.nl//nieuws/2022/07/06/bijna-helft-van-regionale-politici-ervaart-agressie-of-geweld-a4135732
2022-07-07||Zes schandalen die de positie van  premier Boris Johnson verzwakten||Het laatste schandaal op het conto van Boris Johnson is dat rond Chris Pincher. Het vooraanstaande parlementslid van de Britse Conservatieve Partij stapte begin juli op als plaatsvervangend chief whip na meldingen van grensoverschrijdend gedrag. De chief whips hebben de taak om in het Lagerhuis de fractiediscipline te bewaken. Dat ongewenste gedrag zou zich enkele dagen eerder hebben afgespeeld in de Carlton Club, een besloten vereniging in Londen van de Tories. Bronnen die aanwezig waren, zeggen tegen de BBC dat Pincher „extreem dronken was”. De Britse krant The Sun  beweerde dat Pincher  twee mannelijke gasten had betast.  Het was niet de eerste keer dat er meldingen waren gedaan van  grensoverschrijdend gedrag door Pincher. En Johnson was hiervan op de hoogte, gaf de premier dinsdag toe, zelfs voordat hij hem benoemde in zijn kabinet. Het was in tegenspraak met Johnsons eerdere communicatie dat hij er niet van had geweten.    Johnson overleefde in zijn bijna drie jaar als premier  vele schandalen, die meestal vooral door onhandig optreden van zijn kant  verder uit de hand liepen. Een selectie.   In de zomer van 2019, in aanloop naar de deadline voor de Brexit-onderhandelingen die dan nog volop gaande zijn, kondigt Johnson aan dat hij het parlement voor vijf weken wil schorsen. Het is een zeer controversieel besluit dat andere politieke partijen bij de rechter aanvechten en ze krijgen gelijk.  Hij zegt het niet hardop, maar de schorsing is bedoeld om het parlement minder kans te geven met kritiek of alternatieve voorstellen te komen. Johnson misleidt daarbij   koningin Elizabeth, die   goedkeuring voor zulke schorsingen moet geven. Schotse rechters, die zich ook over de zaak buigen, noemen het advies dat Johnson de koningin daarover had gegeven „onwettig” en een „flagrante schending van de normen voor overheidsinstanties”.   Het idee om het parlement buitenspel te zetten komt  in veel analyses terug als typisch Johnson,  kenmerkend voor  zijn pragmatische en weinig integere aard.   Maar kort na zijn aantreden hebben dit soort slimmigheden nog weinig gevolgen in de peilingen. En bij de Tories ligt de grote verkiezingswinst nog vers in het geheugen.  Officieel verlaat  het Verenigd Koninkrijk op 31 januari 2020 de Europese Unie. Pas later, op kerstavond dat jaar, komen de Britse regering en de EU-lidstaten tot een akkoord over hoe dat vertrek eruit gaat zien. Johnson is gelukt wat oud-premier Theresa May in de jaren ervoor niet voor elkaar kreeg. Hierom hadden zoveel Britten op Johnson gestemd in 2019. He got Brexit done.  Voorstanders van Johnson wijzen hier graag  op, als Johnson weer eens onder vuur ligt. Johnson heeft „de belangrijke onderwerpen” goed aangepakt, zeggen zij. De Brexit, en de vaccinatiecampagne in de coronacrisis. Plus zijn optreden met betrekking tot de oorlog in Oekraïne, zijn nauwe band met president Zelensky en de snelle sancties voor Rusland.  Bondgenoten van Johnson suggereren zelfs  dat  zijn opvolgers zullen   proberen om de Brexit terug te draaien. Dat is onwaarschijnlijk, maar duidelijk is wel dat de Brexit nog niet done is. Dit vanwege een cruciale toezegging die Johnson wel deed en zijn voorganger Theresa May weigerde. Hij stemde in met grenscontroles in zee tussen Noord-Ierland en Groot-Brittannië, om zo een buitengrens met de republiek Ierland (EU-lid) te waarborgen zonder de vrede op het Ierse eiland in gevaar te brengen.  Brexit-minister David Frost kondigt aan dat het VK opnieuw wil onderhandelen met de EU over de controles tussen Groot-Brittannië en Noord-Ierland. Het papierwerk en de fysieke grenscontroles, al worden die laatste in de praktijk nog amper uitgevoerd, werken ontregelend voor het goederenverkeer tussen het ‘vasteland’ van het VK en Noord-Ierland. Het protocol, zoals de afspraken in jargon heten, moet wat het VK betreft anders, met de grenscontroles liefst geheel afgeschaft.  Relevant is vooral dat een paar maanden later naar buiten komt dat  Johnson altijd al van plan zou zijn geweest om het protocol aan de kant te schuiven zodra de uittreding een feit was. Ex-adviseur Dominic Cummings zegt dat Johnson „geen scoobydoo” begreep van de afspraken die hij had ondertekend en niet wist wat het verlaten van een douane-unie in de praktijk zou inhouden. Later bevestigen Noord-Ierse politici dat Johnson ook tegen hen had gezegd later op de afspraken terug te willen komen. Het bevestigt, zeker ook in Brussel, het beeld van Johnson als onbetrouwbaar figuur.  Als gevolg zit Noord-Ierland inmiddels al maanden zonder landsbestuur, omdat de pro-Britse unionisten het lokale parlement boycotten tot de regering-Johnson de grens in zee heeft wegonderhandeld. Maar Londen en Brussel zitten in een impasse en komen er onderling niet uit.  Premier Johnson probeert degenen te beschermen die hem steunen en dat pakt in het geval van Lagerhuislid Owen Paterson verkeerd uit. Paterson wordt geschorst nadat een parlementaire commissie vaststelt dat hij zijn positie heeft misbruikt bij advieswerk voor bedrijven. Johnson wil de regels verruimen om tegen zulke schorsingen in beroep te gaan, zodat Paterson de kans krijgt zijn gelijk te halen. De premier dwingt zijn fractiegenoten om voor die aanpassingen te stemmen, maar ze weigeren en zoeken de publiciteit. Eerst ontkent Johnson nog dat zijn plannen met Paterson te maken hebben – pas na een week maakt hij een U-bocht en vervalt het voorstel. Paterson is dan al opgestapt.  De kwestie-Paterson valt bij het electoraat niet in goede aarde en  wordt in de media als sleaze, corruptie, beschreven. Lagerhuisleden die niet voor Johnsons voorstel zouden stemmen, krijgen te horen dat subsidies voor hun kiesdistrict zullen worden ingetrokken.  In de peilingen staat Johnson er inmiddels slecht voor. Voor het eerst in maanden scoort oppositiepartij Labour beter dan de Conservatieve Partij.  De renovatie van Johnsons ambtswoning aan Downing Street kostte meer dan de gemiddelde Brit ooit zou kunnen betalen, blijkt al in maart vorig jaar. Er komen verhalen naar buiten over behang van 840 pond (980 euro) per rol, een tafel van 3.000 pond (3.500 euro) en een leunstoel van 5.900 pond (6.900 euro). Johnson en vooral zijn vrouw Carrie zouden een afkeer hebben van het „nachtmerrie-interieur” van voorganger Theresa May.  Het beeld van Johnson als luxedier  is al niet prettig voor hem. Labour zegt steeds dat van de 200.000 pond renovatiekosten een gemiddeld Brits gezin een heel nieuw huis kan kopen. Problematischer wordt het als Johnson het ook hier niet zo nauw neemt met de waarheid.  Eerst blijft onduidelijk wie de extra kosten heeft betaald, daarna zegt Johnson dat hij niet meer weet van wie het kwam. Na  onderzoek komen appjes naar buiten waarbij Johnson de donateur in kwestie (hij gaf bijna 60.000 pond) in een chatgesprek persoonlijk bedankt voor zijn gulle giften. In dezelfde conversatie biedt Johnson aan contact voor hem te leggen met een van zijn ministers.  Vanaf december vorig jaar komen verhalen naar buiten over vrijdagmiddagborrels, kerstquizzen en afscheidsfeestjes tijdens de lockdowns in 10 Downing Street, zowel ambtswoning als kantoor van de premier. Johnson houdt lang vol dat bij zijn weten geen regels zijn geschonden, maar hoe meer nieuws er naar buiten komt, hoe idioter dat verweer lijkt. Er lekken foto’s  van Johnson en zijn medewerkers met kerstslingers. Op andere foto’s zitten ze in de tuin aan de wijn.  Een hoge ambtenaar, Sue Gray, doet onderzoek naar de borrels en het schenden van de regels. Ze moet een pauze inlassen doordat de politie eind januari besluit toch onderzoek te doen naar de borrels, naar aanleiding van het materiaal dat zij had verzameld. Johnson krijgt  een boete opgelegd voor één van de bijeenkomsten en gaat de geschiedenis in als de eerste premier in functie die de wet overtreedt.  Johnson biedt meermaals excuses aan, maar dat heeft weinig zin meer. Zelfs een meerderheid van de Conservatieve stemmers denkt inmiddels dat Johnson onbetrouwbaar is. Ruim een kwart vindt dat hij moet opstappen. Tijdens het jubileumfeest  voor koningin Elizabeth,  zeventig jaar op de troon, jouwt het publiek in Londen Johnson uit. Onder duidelijk boegeroep lopen hij en zijn vrouw de kerk binnen voor een speciale dienst voor de koningin.  Op de vertrouwensstemming die begin juni in het Lagerhuis volgt, keert  41 procent van de Conservatieve fractie  zich tegen Johnson. Bij daaropvolgende tussentijdse verkiezingen verliest de partij van Johnson beide herkiesbare zetels.  ||https://www.nrc.nl//nieuws/2022/07/06/zes-schandalen-die-de-positie-van-premier-boris-johnson-verzwakten-a4135734
2022-07-07||Onderzoekers: wie leert met stress om te gaan, presteert beter||Stress hebben is juist goed – en wat je nog niet kunt, valt te leren. Na een korte online training waarin ze zich die twee inzichten eigen maken, kunnen scholieren en studenten veel beter omgaan met druk en stress. Ze zien daarna een moeilijke opdracht minder als een te vermijden probleem, maar als een waardevolle kans om zichzelf te verbeteren. De gevoelens van stress en angst verminderen, net als de reactie van hun lijf op stress, terwijl hun welbevinden en leerprestaties verbeteren. Dat schrijven de Amerikaanse psycholoog David Yeager en zijn collega’s in een omvangrijke studie die woensdag in Nature verscheen. Meer dan ooit ervaren jongeren stress, angst en depressieve gevoelens, wijzen recente studies uit – en die vormen een opmaat voor psychische problemen. De eisen voor banen en studies worden steeds hoger, de wereld staat voor gigantische problemen, de toekomst voelt onzeker. De auteurs zochten een brede en toegankelijke manier om jongeren weerbaarder te maken tegen dagelijkse stress. Een gangbare opvatting is dat stress slecht is en vermeden moet worden. Maar die gaat voorbij aan de werkelijkheid, waarin een beetje druk normaal is, en vaak ook wenselijk tijdens de adolescentie, schrijft Yeager. Nieuwe, soms ingewikkelde vaardigheden leren kan stress geven, maar het is essentieel om een succesvolle volwassene te worden. De onderzoekers maakten een training die zich richtte op twee positieve opvatting over stress. De ‘growth mindset’ gaat uit van de gedachte dat eigenschappen en talenten niet vaststaan, maar kunnen worden ontwikkeld met de juiste inzet, aanpak en hulp van anderen. De ‘stress kan je helpen’-zienswijze gaat ervan uit dat lichamelijke uitingen van stress, zoals zweethanden, angstgevoelens, sneller ademen en een hoge hartslag, juist helpen om beter te presteren omdat het brein daardoor meer energie en zuurstof krijgt. In zes verschillende studies onderzochten ze het effect van de online training van dertig minuten, die de jongeren zelfstandig konden doen. Ze leerden bijvoorbeeld dat zenuwverbindingen in het brein sterker worden als je een uitdaging aangaat en hem overwint, net zoals spieren groeien als je die traint, ze hoorden succesverhalen van oudere studenten en schreven stukjes over hun eigen reactie op stressvolle situaties. In totaal deden bijna 4.300 middelbare scholieren en bachelorstudenten mee – steeds kreeg de helft de training, en de andere helft een online activiteit die basisinformatie gaf over het brein en het stress-systeem. De jongeren vulden ook vragen in om hun bestaande opvattingen over stress vast te stellen. De onderzoekers keken naar het effect van een training waarin deze twee aspecten aan bod kwamen op stressgerelateerde gedachten, het welbevinden en de leerprestaties, en ook op angstgevoelens en op de reactie van de hartslag en de bloeddruk en het dagelijkse niveau van het stresshormoon cortisol. De training verbeterde ál deze aspecten, en dat kwam doordat die gericht was op zowel de ‘groei’- als de ‘stress-is-goed’-mindsets, schrijven de auteurs. Bij jongeren die om te beginnen negatief dachten over stress of over de maakbaarheid van talent waren de effecten het grootst. De laatste van de zes studies viel samen met de eerste coronalockdown in april 2020. Ook toen hadden studenten die de training hadden gedaan, minder gevoelens van angst dan de controlegroep – een aanwijzing dat de stressverlaging in verschillende situaties optreedt. Nienke van Atteveldt, hoogleraar neurowetenschap en maatschappij aan de Vrije Universiteit Amsterdam, is onder de indruk van de grote en goed opgezette studie. „Het is mooi dat ze op al die niveaus naar het effect van de interventie hebben gekeken.” Ook in Nederland laten veel rapporten zien dat de prestatiedruk onder jongeren hoog is en sterk is toegenomen. Zorgelijk, vindt Van Atteveldt. Maar voordat de training op grote schaal wordt uitgerold, moet er meer onderzoek komen naar de effecten op langere termijn. „Je wilt blijvende verandering, ook na één of twee jaar. En je wilt weten of er geen nadelige effecten zijn van de training op langere termijn. De boodschap van de groei-mindset, dat je overal beter in kunt worden als je maar je best doet, kan ook de druk vergroten. Het geeft het idee dat je zelf verantwoordelijk bent, en dat het je eigen schuld is als je faalt. Als je zo’n training aanbiedt moet je er wel voor zorgen dat jongeren een realistische verwachting houden van zichzelf, en dat ze beseffen dat niet alles binnen hun eigen controle ligt. Het is belangrijk dat een interventie zich niet alleen erop richt om studenten zo hoog mogelijk te laten presteren, maar vooral ook op hen weerbaarder maken.”||https://www.nrc.nl//nieuws/2022/07/06/stress-is-goed-en-helpt-om-beter-te-presteren-a4135733
2022-07-07||#197: Het weer: moeten rechtse partijen hopen op regen?||In 2000 vond een bloedstollende eindsprint plaats in de Amerikaanse presidentsverkiezingen, waarbij Bush nipt won van de Democratische kandidaat Al Gore. Als het die dag niet had geregend, had Al Gore dan gewonnen? Heeft het weer invloed op de uitslag van verkiezingen?||https://www.nrc.nl//nieuws/2022/07/06/197-het-weer-moeten-rechtse-partijen-hopen-op-regen-a4135735
2022-07-07||Opinie | Uitlevering  Assange is een dreigement  aan alle journalisten||Recent keurde de Britse minister van Binnenlandse Zaken Priti Patel een verzoek van de Verenigde Staten goed om WikiLeaks-oprichter Julian Assange uit te leveren. De verdediging van Assange zegt bij het Hooggerechtshof in beroep te gaan. Temidden van alle spectaculaire wendingen in Assanges leven – toevlucht op de Ecuadoriaanse ambassade, dreigende uitlevering aan Zweden – is het belangrijk om scherp in beeld te houden dat deze uitlevering een gevaarlijk precedent zou scheppen voor hoe de persvrijheid wereldwijd ondermijnd kan worden. Ook die van Nederlandse journalisten. Chris Onrust is onderzoeker aan de universiteit van Uppsala.  De VS klaagt Assange aan voor samenzwering tot het plegen van computerfraude en -misbruik en voor zeventien overtredingen van de Spionagewet. Alle vermeende daden betreffen Assanges journalistieke werk: het publiceren van informatie die onder meer oorlogsmisdaden in Afghanistan en Irak blootlegde. (Herinnert u zich het hoongelach van de Apache-piloten die, in een uitgelekte video, in Bagdad lukraak twaalf burgers doodschoten, waaronder twee journalisten van Reuters?) Volgens de aanklacht zou Assange voor WikiLeaks om geclassificeerd (dus: vertrouwelijk) materiaal hebben gevraagd en zulk materiaal hebben gepubliceerd. Maar dit is precies de journalistieke taak van Assange. Zoals Alexandra Ellerbeck en Avi Asher-Shapiro van het Comité ter Bescherming van Journalisten opmerkten, behoort het vragen om en publiceren van vertrouwelijk materiaal tot de kern van het journalistenvak.  Dat het daadwerkelijk journalistiek was is duidelijk. WikiLeaks publiceerde één van haar meest grootschalige verzamelingen gelekt materiaal (een collectie van ongeveer 250.000 diplomatieke telegrammen) samen met gevestigde kranten, waaronder The New York Times, The Guardian, El País, Le Monde en Der Spiegel. In Nederland kreeg NRC  de documenten. Het vervolgen van mensen die gevoelig materiaal lekten, kwam onder de toenmalige Amerikaanse president Donald Trump in een stroomversnelling (de trend begon al onder president Obama). Maar met Assange gaan de VS nu een stap verder. Hier gaat het namelijk niet om een klokkenluider, maar om een journalist en nieuwsuitgever die gelekt materiaal durfde te publiceren. Onder Obama zag men hier (terecht) van af, omdat dit hoogstwaarschijnlijk de Eerste Amendement-rechten van burgers met betrekking tot persvrijheid zou schenden. Ook zou vervolging van WikiLeaks wel eens de sluizen kunnen opengooien voor de vervolging van alle journalisten en kranten die over geclassificeerd materiaal verslag doen, waaronder ook deze krant.  Straks kan dit iedere andere journalist of uitgever raken die vergelijkbaar materiaal openbaar maakt Een goede verdediging lijkt op voorhand uitgesloten, want Assange wordt aangeklaagd voor spionage. De Spionagewet in de VS laat namelijk geen verdediging op grond van algemeen belang toe. En laat het dienen van het algemeen belang nu juist de kerntaak van serieuze journalistiek zijn. Een journalist of nieuwsuitgever rapporteert over zaken van algemeen belang, waardoor burgers goed geïnformeerd kunnen oordelen. Een noodzaak in een democratische samenleving. Maar wanneer de VS een journalist voor spionage aanklagen, kan deze zich dus niet verdedigen op grond van het dienen van het algemeen belang. Nu raakt dit Assange. Straks kan dit iedere andere journalist of uitgever raken die vergelijkbaar materiaal openbaar maakt. Dit geldt ook voor de journalistiek in Nederland. Assange is geen inwoner van de VS. Assange is Australisch staatsburger en woont al meer dan tien jaar in Europa. Het uitleveringsverzoek maakt bovendien duidelijk dat de VS Assange aanklaagt voor handelingen die plaatsvonden buiten de VS. Kortom: de VS vervolgen een buitenlandse journalist voor vermeende vergrijpen die niet eens op hun eigen grondgebied plaatsvonden.  De VS staan slechts op plaats 42 van de Wereldpersvrijheidsindex van Verslaggevers Zonder Grenzen. Wat komt hierna? Dat Myanmar (176ste plaats) of Noord-Korea (laatste plaats, op 180) gaan vragen om de uitlevering van buitenlandse journalisten die rapporteerden over zaken die ze liever niet openbaar hadden gezien? Al meer dan tien jaar wordt Assange vastgehouden in verschillende vormen van opsluiting. Nilz Melzer, speciaal rapporteur op het gebied van marteling voor de Verenigde Naties, concludeerde dat hier mensenrechten ernstig zijn geschonden. Recente rapporten onthullen dat, tijdens Assanges toevlucht in de Ecuadoriaanse ambassade, inlichtingendiensten in de VS plannen ontwikkelden om Assange te vergiftigen, te ontvoeren of te vermoorden. Er wordt gezegd dat de dag dat Assange zou worden uitgeleverd aan de VS een zwarte  dag zou zijn voor de journalistiek wereldwijd. Dat zie ik toch anders. De gevolgen liggen niet ergens ver weg in de toekomst. Ze zijn  al hier. Elke dag dat Assange langer gevangen wordt gehouden voor diens uitgeverswerk, is een zwarte dag voor de journalistiek. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/06/uitlevering-assange-is-een-dreigement-aan-alle-journalisten-a4135731
2022-07-07||Na hoeveel opgestapte ministers is het voor Johnson einde verhaal?|| Gaat het nu echt gebeuren? Het al zo vaak voorspelde einde van premier Boris Johnson lijkt  dichtbij te komen.   Want hoeveel vertrekkende ministers zijn nodig om een premier te laten inzien dat het voor hem persoonlijk einde verhaal is? Dinsdag stapten twee biggies uit Johnsons regering op,  minister van Financiën Rishi Sunak en minister van Volksgezondheid Sajid Javid. Op hun bekendmakingen volgden dinsdagavond laat en woensdag een hele serie minder bekende ministers en hun ondersteunende secretarissen.  Woensdagmiddag was die lijst vertrekkers tot 27 gegroeid en leek het waarschijnlijk dat dit aantal nog verder zou stijgen. En elke nieuwe ontslagbrief – de regering is omvangrijk en telt ruim 120 bewindslieden – vergroot de druk op premier Johnson om zelf op te stappen. Zeker als die brieven net zo pijnlijk zijn als bijvoorbeeld die van Rishi Sunak: „De bevolking verwacht terecht een overheid die behoorlijk, serieus en competent wordt geleid. Deze waarden zijn het waard om voor te vechten en daarom neem ik ontslag.” Aanleiding voor de lading opzeggingen was een schandaal rond het Conservatieve Lagerhuislid Chris Pincher – meermaals beschuldigd van handtastelijkheden – en vooral het gedrag van premier Johnson in de kwestie. Aanvankelijk zei Johnson niets geweten te hebben van het seksueel overschrijdende gedrag van Pincher, later moest hij toegeven dat hij daar wel degelijk over op de hoogte was gesteld. Johnson wist ervan en was zelfs gewaarschuwd voordat hij Pincher in zijn regering benoemde als plaatsvervangend chief whip, die moet helpen de discipline binnen de fractie te bewaren. Dit past precies in het gedragspatroon van Johnson dat Conservatieve Lagerhuisleden in toenemende mate beu zijn. Ze zitten met een partijleider die altijd eerst zijn fouten ontkent om vervolgens met tegenzin terug te moeten komen op eerdere verklaringen. En hij vraagt van zijn ministers om het voor hem op te blijven nemen. Dus Johnsons excuses over deze fout, dinsdagmiddag, waren voor Sunak en Javid weinig meer waard. Sajid Javid zei in zijn afscheidstoespraak in het Lagerhuis: „Ik bleef hem verdedigen en hem het voordeel van de twijfel geven. Maar het was de afgelopen maanden onmogelijk om de balans tussen loyaliteit en integriteit te bewaren.”   Ondanks alles lijkt Johnson voorlopig te willen aanblijven. Na het vertrek van Sunak en Javid kwam hij binnen een paar uur niet met een aankondiging van zijn vertrek, maar met de namen van hun plaatsvervangers. „Juist in moeilijke tijden verwachten Britten van hun regering dat ze doorzet”, zei de premier woensdag in het Lagerhuis.  Het was de afgelopen maanden onmogelijk om de balans tussen loyaliteit en integriteit te bewaren Sajid Javid oud-minister van Volksgezondheid En een groepje belangrijke ministers steunt hem –  voorlopig – nog, onder wie Ben Wallace (Defensie), Dominic Raab (Justitie) en Priti Patel (Binnenlandse Zaken). Minister van Onderwijs Nadhim Zahawi is nu de nieuwe minister van Financiën en stafchef Steve Barclay is minister van Volksgezondheid geworden. Het is voor Johnson lastig om nieuwe ministers te vinden buiten het kringetje dat hem nog steunt.  Lagerhuislid Tobias Ellwood is één van de eerste Tories die zich publiekelijk uitsprak tegen Johnson en hij zegt dat de premier zijn ministers altijd heeft gekozen „op basis van hun loyaliteit aan hem en niet op basis van hun vaardigheden”. Ze zien de Conservatieve Partij als familie waar je trouw aan blijft: „Sommige van hen zullen degenen die nu vertrekken als verraders zien. Maar mijn loyaliteit ligt eerder bij het land dan bij de partij.” Ellwood verwacht ook niet dat de premier uit zichzelf vertrekt.  En dus zijn binnen de Conservatieve Partij de critici nu op zoek naar een manier om van Johnson af te komen. Begin vorige maand won Johnson nog een vertrouwensstemming van de fractie, al zegde toen een flinke minderheid (41 procent) het vertrouwen in hem op. De ongeschreven regel is dat zo’n stemming pas na een jaar opnieuw kan worden gehouden.  Maar de commissie die toeziet op dit soort regels wordt volgende week opnieuw samengesteld. Tegenstanders van Johnson zouden zich nu verkiesbaar stellen om zo sneller een nieuwe vertrouwensstemming te kunnen organiseren. Woensdag speculeerden Britse media  dat die regels nog veel sneller aangepast zouden kunnen worden, vanwege de toenemende druk op de premier en het kabinet dat onder zijn ogen verkruimelt. De commissie zou woensdagmiddag ook bij elkaar komen.  Een andere mogelijkheid zou zijn dat iemand van zijn intimi binnen het kabinet Johnson probeert duidelijk te maken dat hij toch echt beter kan opstappen. Volgens een verslaggever van The Daily Mail  zou minister van Huisvesting Michael Gove die ondankbare taak woensdag op zich hebben genomen – maar de vraag is of Johnson ernaar luistert.      
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/06/na-hoeveel-opgestapte-ministers-is-het-voor-johnson-einde-verhaal-a4135730
2022-07-07||Boeren betogen bij cellencomplex Leeuwarden, OM verdenkt drietal van poging tot doodslag||Tientallen boeren en belangstellenden hebben woensdag gedemonstreerd voor een cellencomplex in Leeuwarden, waar een 16-jarige actievoerder vast zou zitten na een schietincident dinsdagavond. Dat is te zien op beelden die journalisten van onder meer de Leeuwarder Courant delen. Politiebusjes en -agenten blokkeerden de straat naar de ingang van het complex. Aan het eind van de middag vertrokken de tractoren weer voor het politiebureau. Dinsdagavond vond een incident plaats bij de oprit van de snelweg A32 bij Heerenveen. De politie heeft daarbij gericht geschoten, omdat er een dreigende situatie zou zijn ontstaan toen demonstranten probeerden in te rijden op agenten en dienstauto’s. Daarbij werden drie mensen aangehouden. Het OM meldt dat het naast de 16-jarige man gaat om een 34-jarige man en een 46-jarige man. Zij zijn aangehouden op verdenking van een poging tot doodslag. Op sociale media gaan beelden rond van het incident, waarbij een politiekogel de tractor van de 16-jarige verdachte geraakt zou hebben. De Rijksrecherche doet, zoals altijd bij vuurwapengebruik van de politie, onderzoek naar het incident.  De politie Fryslân roept op om te stoppen met het online delen van persoonsgegevens van agenten, wat na het incident gebeurde. Eerder vandaag had de voorman van Farmers Defence Force, Mark van den Oever, in een video op Youtube „boeren en strijders” opgeroepen „een nette demonstratie te houden in Leeuwarden” tegen de aanhouding van de minderjarige actievoerder. „Dit kan echt helemaal niet door de beugel”, aldus Van den Oever over de arrestatie. Hij sprak van „een opdracht van bovenaf om te escaleren”. Ook voor het provinciehuis in Leeuwarden hebben zich boeren verzameld. Tientallen tractoren trokken door het centrum van de Friese hoofdstad, waar boerenwoordvoerder Mark de Jong aan de Leeuwarder Courant liet weten niet voor het provinciehuis weg te gaan voordat hij in gesprek kan met Provinciale Statenleden. De Jong werd medegedeeld dat de Statenleden niet naar het provinciehuis komen, wat hij op zijn beurt „een gebrek aan verantwoordelijkheid nemen” noemde.||https://www.nrc.nl//nieuws/2022/07/06/boeren-betogen-bij-cellencomplex-leeuwarden-om-aanhouding-rond-schietincident-politie-a4135722
2022-07-07||Beethoven met een vette knipoog van The Erlkings||Klassiek The Erlkings Beethovenliederen 

●●●●●
 Een speelse reggae-vertolking van Schuberts Die Forelle of Bob Dylan als inspiratiebron voor diens ballade Der König in Thule: de Weense band The Erlkings brengt de klassieke liedkunst een ode met een vette knipoog. Na de twee Schubert-albums, Schumanns Dichterliebe en Liederkreis, is het nu de beurt aan Beethoven.  De stijl van The Erlkings doet denken aan de mash-ups van de Amerikaanse coverband Big Daddy, die een verhaal verzon rondom een in de Korea-oorlog vermiste popgroep. Na twee decennia duiken de muzikanten weer op en gieten jarentachtighits in het idioom van de jaren vijftig. In het geval van The Erlkings zakt Beethoven met zijn liederen af naar Italië en krijgt alles een mediterraan tintje: de mandoline maakt het beroemde liefdeslied ‘Adelaide’ tot serenade onder Napolitaans maanlicht. De Engelse vertalingen van gitarist en klassiek geschoolde zanger Bryan Brenner zijn weer hoogstandjes. Een intelligente cross-over met zelfspot, die nieuw publiek voor de oude liedkunst kan winnen.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/beethoven-met-een-vette-knipoog-van-the-erlkings-a4135729
2022-07-07||Meer rock dan soul bij Paolo Nutini||Pop Paolo Nutini Last Night in the Bittersweet 

●●●●●
 In het refrein van ‘Through The Echoes’ zingt Paolo Nutini drie keer de titel. De tweede keer geslaagd, dankzij de juiste dosering twijfel en verlangen, maar de eerste frase klinkt onvast en de derde gemelijk. Vaker ontbreekt emotionele lading, op dit vierde album: Nutini klinkt lauw of juist grotesk, zoals in ‘Shine A Light’.  De Schot werd beroemd door de mooie rasp in zijn zangstem, rond 2006, met ‘New Shoes’. Zijn nieuwe nummers klinken energiek maar minder diepgaand dan op Caustic Love (2014). Meer dan naar soul neigt Nutini nu naar rock. Nummers als ‘Petrified In Love’ en ‘Acid Eyes’ lijken op ouderwetse pubrock, om bij te drinken en dansen. In ‘Everywhere’ leunt hij richting Otis Redding, en in ‘Lose It’ naar Lou Reed, om vervolgens weer op rockgitaar te fonkelen. Zonder veel verrassing. ‘Shine A Light’ heeft een platgetreden titel en een bekend deuntje. Nutini danst nu op rocklaarzen, maar die soulbroek stond hem beter.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/meer-rock-dan-soul-bij-paolo-nutini-a4135728
2022-07-07||Rechtbank Amsterdam heropent zaak over moord op Peter R. de Vries||De rechtbank van Amsterdam heropent komende maandag de zaak over de moord op Peter R. de Vries. Dat meldt de rechtbank woensdag. Het Openbaar Ministerie heeft begin juli een aantal nieuwe stukken aan de advocaten van de verdachten en de rechters toegestuurd, waardoor laatstgenoemden zich genoodzaakt zien de zaak opnieuw te openen. Maandag kunnen het OM en de verdediging van de verdachten verzoeken doen of opmerkingen maken over het verdere verloop van de zaak. De rechtbank gaat er vooralsnog vanuit dat er op 14 juli een zitting zal plaatsvinden. Of er dan een uitspraak volgt, zoals gepland, is nog onduidelijk. Justitie eiste begin juni levenslang tegen Delano G. en de Poolse Kamil E., de verdachten van de moord op De Vries. De misdaadverslaggever werd een jaar geleden in het centrum van Amsterdam neergeschoten toen hij na een uitzending van RTL Boulevard, waar hij te gast was, naar de parkeergarage liep. Hij overleed later in het ziekenhuis.  Deze week werden nog drie personen aangehouden in de moordzaak van De Vries. Maandag bevestigde het OM dat een 27-jarige Poolse man is aangehouden in Nederland. Justitie verdenkt hem ervan instructies te hebben gegeven aan de personen die de moord pleegden. Dinsdag werden twee mannen aangehouden die filmpjes zouden hebben gemaakt van de aanslag op De Vries en deze online hebben verspreid. Zij zijn nog in Spanje en Curaçao, maar worden naar verwachting binnenkort overgebracht naar Nederland.  De Vries was onder meer vertrouwenspersoon van Nabil B., de kroongetuige in het Marengoproces tegen Ridouan Taghi. Eerder werden de broer van Nabil B. en zijn advocaat Derk Wiersum vermoord. Volgens het OM past de moord op De Vries in hetzelfde rijtje slachtoffers uit de kring van Nabil B., al ontbreekt het bewijs daarvoor nog.||https://www.nrc.nl//nieuws/2022/07/06/rechtbank-amsterdam-heropent-zaak-over-moord-op-peter-r-de-vries-a4135721
2022-07-07||Wilde sjamaan Nick Cave declameert nu psalmen||Voordracht Nick Cave Seven Psalms 

●●●●●
 Nick Cave schrikt niet terug voor transformatie. Dat de wilde sjamaan van weleer een psalmen declamerend idool met een liefde voor keramieken zou worden, zagen de fans niet aankomen. Zijn nieuwste album Seven Psalms ontstond tijdens de opnamen van het recente Carnage, als meditatieve tegenhanger. Zonder melodie, zonder drums, zonder zangpartij. Met slechts de nevelige klanken van rechterhand Warren Ellis als begeleiding, spreekt Cave zeven zelfgeschreven psalmen uit. De teksten zijn schuldbewust, vertwijfeld, hunkerend. Ieder gebed is een poging om ‘God’ te naderen. Zijn godsbeeld legde Cave ooit uit in zijn Red Hand Files: ‘God is love, which is why I have difficulty relating to the atheist position.’   In 23 minuten dat het album duurt, wordt zijn volhardende toon steeds indringender. ‘Such Things Should Never Happen (But They Do)’ over een moedermus die haar kind uit het nest ziet vallen, is observerend en schrijnend. Soms doemt een simpele muzikale frase op, zoals in ‘Splendour, Glorious Splendour’. Met groots effect.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/wilde-sjamaan-nick-cave-declameert-nu-psalmen-a4135727
2022-07-07||Ideale mix van spanning en ontspanning||Klassiek Les Arts Florissants – Paul Agnew Vivaldi: The Great Venetian Mass 

●●●●●
 Het Gloria (RV 589)  van Vivaldi is overbekend – uit de concertzaal. Maar in Vivaldi’s tijd zal het geklonken hebben in de liturgische context die Paul Agnew en Les Arts Florissants nu weer glorieus en inventief herstellen op The Great Venetian Mass.  De opzet maakt het album de moeite waard, de uitstekende uitvoerenden geven de doorslag. Het twintigkoppig koor van Les Arts Florissants zingt kraakhelder en zorgt onder Paul Agnew voor een vrijwel ideale mix van spanning en ontspanning: van een slepende, strompelende kruisgang (‘Crucifixus’) tot een flitsende schets van de wederopstanding (‘Et resurrexit’): met opspattende aardkluiten (violen) en véél goede zin (koor).  Mezzo Lucille Richardot met haar moeilijk op gender vast te pinnen timbre (ze klinkt zelfs eerder als een countertenor dan als een alt) maakt een ingekeerd pareltje van het ‘Benedictus’: opsmuksloos, onijdel en eens te meer ontroerend. Sopraan Sophie Karthäuser zorgt voor vocaal vuurwerk in het motet Ostro picta, armata spina. Maar het zijn vooral de helderheid en de  energie van Agnews benadering (snelle, lenige tempi eisen nergens een tol in precisie) die maken dat je vinger steeds zijn weg vindt naar de repeat-knop.   
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/ideale-mix-van-spanning-en-ontspanning-a4135725
2022-07-07||Kunstenbond: ‘Staat moet zzp’ers 1,6 miljard betalen voor coronaschade’||De Kunstenbond heeft, samen met negen zzp’ers, de staat formeel aansprakelijk gesteld voor de schade die zzp’ers in de kunst- en cultuursector hebben geleden in de coronaperiode. Door juist deze sector langdurig en frequent te sluiten – terwijl onduidelijk was hoeveel dat bijdroeg aan de coronabestrijding – én de zzp’ers daar onvoldoende voor te compenseren, heeft de staat onrechtmatig gehandeld jegens deze zzp’ers. Dat stellen hun advocaten in de sommatiebrief van 33 pagina’s die donderdag werd verstuurd naar de staat en verschillende ministeries.  De schade van de negen zzp’ers  is volgens de advocaten in totaal 321.892 euro, en de staat moet die schade nu binnen vier weken vergoeden, stellen zij in de sommatie. Maar de Kunstenbond schat dat er in totaal tienduizenden gedupeerde zzp’ers zijn in de kunst- en cultuursector, en dat hun totale schade 1,6 miljard is. Daarom moet de staat volgens de Kunstenbond en de negen zzp’ers ook een algemene compensatieregeling opzetten voor deze getroffen zzp’ers. Doet de staat daar niet tijdig een serieus voorstel voor, dan zeggen de briefschrijvers naar de rechter te stappen.  „De staat heeft onrechtmatig gehandeld omdat door een stapeling van factoren zzp’ers in deze sector onevenredig hard zijn getroffen. Dat wist de staat, en daar heeft ze onvoldoende rekening mee gehouden”, zegt Peter van den Bunder van de Kunstenbond. De Kunstenbond roept zzp’ers op zich met hun schades te melden onder de noemer ‘de kunst klaagt aan’.   „Zo worden de rechtszaak en de roep om politieke actie kracht bijgezet.” Het is niet zo dat ze automatisch onderdeel gaan uitmaken van de eventuele rechtszaak als ze zich melden.  Eerder dit jaar al stelde De Werkvereniging, een belangenbehartiger voor ‘moderne werkers’, de staat aansprakelijk voor benadeling van alle flexwerkers in de corona-steunpakketten. Eerdaags zal de Werkvereniging daadwerkelijk een rechtszaak hierover aanhangig maken.  In de cultuursector werken meer flexwerkers dan in enige andere sector. Afhankelijk van wat je tot de sector rekent is 40 tot 60 procent van de werkenden zzp’er. Over heel Nederland is dat gemiddeld 12 procent.  Daarmee is niet vol te houden dat dit een zogeheten flexibele schil is, die meebeweegt met de economische omstandigheden. In veel gevallen gaat het om schijnzelfstandigheid.  Het aanpakken van de arbeidsmarkt in de kunsten staat al jarenlang op de politieke agenda, en staatssecretaris Gunay Uslu (Cultuur en Media, D66) heeft aangekondigd daar samen met de minister van Sociale Zaken dit najaar een voorstel voor te doen op Prinsjesdag. Dan wordt ook duidelijk hoeveel geld ze daarvoor wil uittrekken – gebrek aan extra fondsen was eerder altijd een belemmering voor serieuze hervorming.  Gevraagd naar hoe kansrijk deze aansprakelijkstelling is, wetende dat de rechter aan de staat meestal een ruime beleidsvrijheid toekent, zegt Van den Bunder: „We winnen altijd. De rechter moet beslissen of de staat genoeg heeft gedaan voor deze zzp’ers – wij vinden uiteraard van niet. Maar de zaak laat ook zien dat we de arbeidsmarktproblematiek in deze sector serieus nemen. Het is nu, na Corona, tijd om fair practice echt in de praktijk te brengen. Staatssecretaris Uslu zegt dat ze de arbeidsmarktpositie van zzp’ers serieus neemt. Dat kan ze laten zien als ze op Prinsjesdag  de besteding van de 170 miljoen extra cultuurgeld bekendmaakt. Ze kan dan budget vrijmaken voor beter loon, betaalde overuren en inflatiecompensatie. Wij schatten in dat daarvoor 20 procent van de huidige BIS-bestedingen nodig is, zo’n 90 miljoen.”  ||https://www.nrc.nl//nieuws/2022/07/06/staat-moet-zzpers-16-miljard-betalen-voor-coronaschade-a4135724
2022-07-07||Paracetamøl maakt een punkplaat als  protestmars||Punk Paracetamøl itch itch itch. De sfeer is grimmig op het tweede album van Paracetamøl, en dat is precies de bedoeling. Zoals het Amerikaanse noisepioniers van Sunn O))) de fysieke aanslag van alles-omver-blazende decibellen weergeven met een cirkel en drie haakjes in hun bandnaam, zo verbeelden de Arnhemse (post-)punkers alle koppijn die ze door Het Leven Zelve hebben opgelopen met een doorgestreepte o – zeg maar een anti-smiley. Op itch itch itch. duwt de band in een halfuur tien tabletten door onze strot, die er stuk voor stuk behoorlijk hard inhakken. Het is een plaat die klinkt als een protestmars. Over loeiende gitaren en een strak galmend marcheerritme scandeert Joey Pechler zijn monotone refreinen met zo min mogelijk melodie. En terwijl hij met zijn boze en wanhopige slogans („I’m Dróóówning!”) vooral vertwijfeling zaait, begint de onontkoombare conclusie toch te dagen: die hoofdpijn zal voorlopig niet overgaan.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/paracetamol-maakt-een-punkplaat-als-protestmars-a4135723
2022-07-07||&#8216;Tientallen&#8217; Extinction Rebellion-activisten aangehouden voor blokkeren snelweg||Tientallen demonstranten van de klimaatactiegroep Extinction Rebellion zijn woensdag aangehouden voor het blokkeren van een snelweg in Den Haag. Dat melden persbureau ANP en Omroep West. Een woordvoerder van de politie bevestigt dat er activisten zijn aangehouden, maar kan niet zeggen hoeveel.  De demonstranten blokkeerden de A12 ter hoogte van het Malieveld in Den Haag, de zogeheten Utrechtsebaan, vanaf ongeveer 12.00 uur. Om 12.30 uur begonnen de aanhoudingen en inmiddels zou de weg weer vrijgegeven zijn. Extinction Rebellion wilde met de actie aandacht vragen voor klimaatverandering en verzet zich tegen subsidies op olie, kolen en gas. Daarvoor kozen zij de Utrechtsebaan, omdat deze tussen het tijdelijke Tweede Kamergebouw en het ministerie van Economische Zaken en Klimaat ligt.  Burgemeester Jan van Zanen (VVD) had eerder een noodverordening afgekondigd voor de wegblokkade, omdat deze tot gevaarlijke situaties kon leiden. De politie kon met die verordening overgaan op arrestaties, aldus een politiewoordvoerder. De aanhoudingen bij Extinction Rebellion staan in contrast met demonstraties van boeren de afgelopen weken: ook zij blokkeerden door heel het land meermaals verschillende wegen, maar dit leidde vaak niet of nauwelijks tot arrestaties.  Bij de boerenblokkades probeert de politie vaak de-escalerend te werk te gaan, zei Jan Struijs, voorzitter van de Nederlandse Politiebond, eerder in NRC. Dat boeren vaak met tractoren komen, speelt daarbij een rol. „Je kunt wel alle boeren op een rijksweg arresteren, maar dan staan hun tractoren er nog en ben je vijf uur bezig die voertuigen weg te halen.”  De woordvoerder van de politie zegt niet in te willen gaan op een vergelijking tussen Extinction Rebellion in Den Haag en de boerenprotesten. De verantwoordelijkheid voor het overgaan op een noodverordening, en dus ook het arresteren van activisten, ligt volgens haar bij het gemeentelijk bestuur. ||https://www.nrc.nl//nieuws/2022/07/06/tientallen-extinction-rebellion-activisten-aangehouden-voor-blokkeren-snelweg-a4135717
2022-07-07||Hoe het komt dat er een officieuze NRC-berg is op Spitsbergen||‘Jonge Nederlanders in de voetsporen van Willem Barentsz’. Zo kondigde NRC Handelsblad op vrijdag 26 mei 1972 de poolexpeditie aan van Fred van Olphen (toen 27), Hein ‘Spijker’ Doeksen (21) en de tweeling Hein en Loek Rijven (28). Met z’n vieren trokken ze die zomer, voor het eerst in de geschiedenis, te voet het eiland over van oost naar west, elk met zo’n 40 kilo bagage. Onderweg bestudeerden ze de flora en fauna van het eiland. NRC was sponsor van de expeditie: in ruil hielden de expeditieleden een dagboek bij, dat voorafgaand aan, tijdens  en na afloop van hun tocht in de krant werd afgedrukt (en dat nu in het digitale archief is terug te lezen). De berichten vanaf Spitsbergen werden waar mogelijk per pakketboot-post verstuurd. Artikelen die tussen 1970 en nu in NRC, NRC Handelsblad en nrc.next zijn verschenen, zijn  te vinden in het online archief.  Kranten zijn te doorzoeken op datum, maar ook op thema. En ze zijn door te bladeren. Handig om over een bepaald onderwerp te zien hoe erover werd én wordt geschreven.  Het archief is te vinden op www.nrc.nl/archief  „Wij zijn gids, sherpa en sledehond tegelijk. Tegen de felle noordenwind in komen we slechts langzaam vooruit”, stond op 26 augustus 1972 in de krant. En op 2 september van dat jaar: „Voor het eerst zien wij geen uitweg meer. Terugkeren en een andere weg zoeken betekent onherroepelijk verhongeren. Zo dicht bij het doel zijn wij ingesloten door een mijnenveld van spleten.” Na onder andere naakt een ijsrivier te hebben getrotseerd en gletsjerspleten en sneeuwbruggen te hebben bedwongen, bereikten de jongens met bevriezingsverschijnselen aan de voeten hun einddoel – precies één dag voor de boot vanaf Spitsbergen terug naar Noorwegen vertrok. Twee van de expeditieleden zijn nu nog in leven: expeditieleider Fred van Olphen en Hein ‘Spijker’ Doeksen. Een paar jaar na hun terugkeer, in 1975, besloot Van Olphen de opgedane expertise te gebruiken om een bergsportwinkel op te zetten: Bever Zwerfsport (tegenwoordig de winkelketen Bever), vernoemd naar het lievelingsdier van zijn in dat jaar overleden mede-expeditielid Hein Rijven.  „Toen wij met zijn vieren vijftig jaar geleden in ruim twee maanden Spitsbergen van oost naar west te voet doorstaken hadden wij geen wapens tegen ijsberen bij ons – alleen een paar vuurpijlen”,  schrijft Doeksen, per mail. „De Noorse Süsselman (consul) gaf ons daarvoor geen toestemming. Dit zou vandaag de dag ondenkbaar zijn! Er lopen nu zomer en winter overal uitgehongerde, dus zeer agressieve, ijsberen rond, doordat de hoeveelheid pakijs in de zomer is afgenomen als gevolg van klimaatverandering.” In die twee maanden was er ook geen radiocontact, en hulpmiddelen zoals gps-bestonden nog niet. „Wij navigeerden op een gebrekkige kaart met grote witte vlekken op een schaal van 1 op half miljoen!! Gelukkig was het 24 uur per dag licht en kon je heel ver kijken.”  Tijdens de tocht voorzagen  de expeditieleden naamloze toppen  van namen. Dat leidde zelfs tot een officieuze NRC-berg: „Een berg, niet groot in meteraantal, maar met een goede kijk op de wereld rond ons, wordt toepasselijk NRC-top gedoopt.” Wie op bedevaart zou willen naar die berg staat voor een uitdaging: de precieze coördinaten staan er niet bij vermeld en op officiële kaarten van Spitsbergen ontbreekt de naam. Doeksen: „We hebben hem indertijd aan het Norsk Polar Institutt in Oslo doorgegeven, waar men deze naam niet accepteerde bij gebrek aan bewijs en daarmee verbonden gedetailleerde coördinaten.   Dat was een flauw excuus, omdat men het helemaal niet leuk vond dat het Hollanders waren geweest die de eerste oost-west doorsteek te voet hadden.”||https://www.nrc.nl//nieuws/2022/07/06/hoe-het-komt-dat-er-een-officieuze-nrc-berg-is-op-spitsbergen-a4135720
2022-07-07||Nova Twins schieten  met confettikanon||Rock/pop Nova Twins Supernova 

●●●●●
 Het is 1999. Guano Apes, Korn, The Prodigy en alle Spice Girls zijn opgesloten in een opnameruimte, en ze besluiten samen een plaat op te nemen. De sfeer slaat om als The Prodigy bijtende beats onder de  powerpop van de Spice Girls plakt. Korn doorsnijdt het met simpele maar doeltreffende gitaarriffs, waarover zanglijnen ritmisch worden ingeschreeuwd door Guano Apes. Zo klinkt Supernova, het tweede album van het Britse duo Nova Twins. Hun energieke mix van  nu-metal,  EDM en springerige pop is een beetje overgeproduceerd, maar afgevuurd met een confettikanon. Amy Love en Georgia South, naar eigen zeggen „two mixed race girls who shout through distorted mics and play gnarly bass riffs”, oogsten er in eigen land succes mee; hun grootste fan is Elton John. De formule werkt goed in ‘Choose your Fighter’, het Korn-y én horny ‘Puzzles’ („Don’t want you to love me, you just need to make me moan”) en afsluiter ‘Sleep Paralysis’. Je mist nog net de hitpotentie van hun voorbeelden, maar bravoure genoeg. ||https://www.nrc.nl//nieuws/2022/07/06/nova-twins-schieten-met-confettikanon-2-a4135719
2022-07-07||Mensdier moet veel leren||Hoe kijken dieren naar de mens? Vooral met verbazing, soms boosheid. Mens en dier staan op gespannen voet met elkaar. Kijk eens naar de bruine rat, die  de mens ‘vies’ vindt. Of de potvis: bejaagd door de eeuwen heen, met „honderdduizenden geharpoeneerd”.  De mens is zelf een dier, dat leert ons de expositie Het beest in ons in het Natuurhistorisch Museum Rotterdam waarin het dierenrijk naar de mensenwereld kijkt. Bij monde van 25 auteurs geven dieren ons oplossingen voor onze mensenproblemen, zoals overbevolking, waterschaarste, migratie, ouderdom, racisme en dierenleed. Actuele thema’s waar de dieren antwoord op hebben.   En dat is hoognodig in deze moeilijke tijden. Dieren blijken verrassend slim en  praktisch. Neem de raad van de das ter harte over de woningnood, bij monde van dichter Babs Gons: „Wij dassen weten allang hoe je woningnood oplost, ook wij hebben een tekort aan geschikte woonruimte. (–) Maar wij zien een oplossing in delen. Zo lastig is dat niet. Wij delen onze holletjes met vossen, boommarters en stekelvarkens.” Een geniaal plan. „Mijn huis is jouw huis”, is het levensmotto van de das. Kom daar maar eens om bij de mens.  Tommy Wieringa laat de Aziatische olifant spreken over het „olifantengeheugen (–) als drager van vrijwel alle lijden” dat de mens het dier aandoet. Burgemeester Ahmed Aboutaleb van Rotterdam stelt ons de facetogen van het tweestippelig lieveheersbeestje ten voorbeeld: die oogjes zien slechts ultraviolet en groen licht. Dus voor dit insect met zijn rode dekschild en stippels is eigenlijk iedereen gelijk. Als de mens kijkt met facetogen dan zien zij „niet meer welke huidskleur iemand heeft”. En dan zou racisme niet meer bestaan, wordt niemand gediscrimineerd. En kunnen we, zoals Aboutaleb schrijft, de „kleuren binnen de mensenpopulatie omarmen”. Het bijbehorende, gelijknamige  boek drukt al deze dierenmonologen af.  Het Natuurhistorisch Museum plaatst opgezette dieren uit de collectie voor uitvergrote foto’s van het ANP, die de thema’s representeren. Paulien Cornelisse kiest de peper- en zoutvlinder uit als symbool van aanpassing: de van oorsprong witte mot met zwarte spikkels neemt de kleur aan van de omgeving. Opnieuw: briljant idee, dat zou de mens ook moeten doen, aldus Cornelisse. Misschien moet de mens de wereld niet willen veranderen maar zélf veranderen, „zodat jullie beter in de wereld passen”. Het is duidelijk: dieren hebben de wijsheid in pacht, de mens niet.||https://www.nrc.nl//nieuws/2022/07/06/mensdier-moet-veel-leren-a4135718
2022-07-07||Gerard Reve had ondanks eerdere  afspraken ‘toegegeven aan de herenliefde’||Volksschrijver Gerard Reve had het nog zo beloofd: in zijn Boekenweekgeschenk, door hemzelf eerbiedig het Geschenk genoemd, is geen sprake van herenliefde. Er komt geen herrie van zijn „degelijke en opbouwende volksvertelling”. Toch wees de Stichting Collectieve Propaganda van het Nederlandse Boek (CPNB) zijn manuscript van De vierde man af. Waarom?  In 1980 vraagt de CPNB Reve, die zojuist Moeder en zoon  voltooide, het Boekenweekgeschenk voor 1981 te schrijven. De synopsis die hij instuurde was een geruststelling: geen expliciete homoseksuele passages. Voor de zekerheid polste Reve bij zijn uitgever Wim Hazeu wat „de 400.000 onvrijwillige ‘kopers’” qua liefde aankonden: „Het is gewoon een ouderwetse, burgerlijke geschiedenis, zoals men die tegenwoordig zelden meer leest, door de welvaart. Een man en een vrouw doen het gewoon met elkaar, zonder dat ze daarvoor eerst naar de groepstherapie of het publiekstheater hoeven.” Als extra krijgt de lezer „wat algemene beschouwingen erbij, van de auteur, waar de lezer iets van kan opsteken”, zoals Nop Maas in het derde deel van zijn biografie Kroniek van een schuldig leven (2012) Reve citeert. De deadline is juli 1980. Het verhaal begint met de liefde tussen kapster Christine uit Vlissingen en schrijver Gerard uit „de grote stad A.” Maar het verhaal waaiert uit. De ontmoeting met „een lijzig sprekende jongen” die in de operette zingt, leidt tot de door de commissie gewraakte homoseksuele passages. Er was ondanks eerdere mondelinge afspraken „toegegeven aan de herenliefde” en  „het aantal controversiële passages (is) te groot”. Ter vervanging koos de CPNB het verzetsverhaal De ronde van ’43 van Henri Knap, dat vernietigend werd ontvangen.   Still uit de film De vierde man uit 1983, geregisseerd door Paul Verhoeven Hoe scabreus is De vierde man echt? De operettezanger gaat „op zijn buik liggen”, „hij kwam wellustig met zijn holletje heel even omhoog” en dan is er deze  fantasie, waarin Herman de echtgenoot is van Christine en Laurens de opgepikte jongen: „Ja, Herman zoude Laurens wel, met diens broekje naar beneden gestroopt, voorover gebukt over zijn schoot trekken, dat wel, maar zoude hij hem niet gewoon met een brandende Laurenssigaret van zijn eigen familiezaak in zijn vossehol schroeien, terwijl ik zijn mooie billetje wijd open gesperd zoude houden?” Er volgde een rel, waarbij de commissie in de pers „achterlijk” werd bevonden. Elsevier-redacteur Hazeu gaf het boek onverwijld uit en Reve reageerde in een brief: „Verandert er dan in dertig jaar niets in Nederland? (-) Ik vind het een afzichtelijk land (-) zonder stijl, zonder idee, zonder ideaal.”  Misschien kwam het door het aureool een versmaad, scandaleus boek te zijn dat de verfilming in 1983 een culthit werd. Regisseur Paul Verhoeven maakt van een vrijscène tussen Christine (Renée Soutendijk) en Gerard (Jeroen Krabbé) een horreur met schaar, ontmanning en bloed. Het emaille schild van hotelkamer 4 (niet voor niets!) verandert in een bloedend oog. Christus hangt naakt en bloedend aan het kruis. Aan het slot verwoest een ijzeren balk het oog én het gezicht van Christines vierde slachtoffer. Volgens  Reve was het „een bom van een film”.  Het boek werd destijds verkeerd beoordeeld. Neem deze zin over Christine, de moordzuchtige femme fatale in Gerards angstvisioenen. „Ik kon het mij verbeelden, maar ik meende nu in de gespannenheid van haar fraaie meisjesleest iets van terughoudendheid of zelfs wantrouwen te gevoelen. (-) Vroeg of laat moest ze het in de gaten krijgen wie ik was…” Juist, dáár gaat De Vierde Man over: over de worsteling van de ik met zijn identiteit.||https://www.nrc.nl//nieuws/2022/07/06/gerard-reve-had-ondanks-eerdere-afspraken-toegegeven-aan-de-herenliefde-a4135716
2022-07-07||Welk effect zal de stijgende hypotheekrente hebben op de huizenmarkt? Starters zijn dubbel de klos||Huizen die voor een ‘vaste prijs’ worden aangeboden op Funda. Makelaars die bezichtigers bellen: of ze niet toch een bod willen doen? Huizen die worden verlaagd in prijs, „vanwege de gestegen hypotheekrente”.  Al die signalen wijzen erop dat de huizenmarkt niet meer is wat ze vorig jaar was. Maar hoe het er precies voor staat, wordt pas deze donderdag duidelijk. Dan presenteert de Nederlandse Vereniging van Makelaars (NVM) haar kwartaalcijfers – de club met het gedetailleerdste inzicht in de markt.  Het wordt de spannendste presentatie in jaren. Heeft de lichte prijsdaling (-2,1 procent  ten opzichte van het vorige kwartaal) van een koopwoning zich doorgezet in het tweede kwartaal? Is het „briesje op de oververhitte markt”, zoals de NVM de vorige cijfers duidde, een frisse wind geworden? Voor het eerst zullen de gevolgen van de rap gestegen hypotheekrentes erin te zien zijn. Die rentes stegen al begin dit jaar, maar schoten pas echt omhoog nadat Rusland Oekraïne binnenviel eind februari. De rentestijging is historisch gezien ongekend:  de op drie na hoogste sinds 1965, berekende De Hypotheekshop op basis van een rente die vijf jaar is vastgezet. De gemiddelde hypotheekrente (alle rentevaste perioden bij elkaar) was eind juni bijna 4 procent. Ter vergelijking: op het laagste punt, september vorig jaar, was dit 1,42 procent.  Het effect daarvan op de maandlasten is groot. Volgens berekeningen van Calcasa, gespecialiseerd in online taxatie van woningen, zijn de brutomaandlasten van een gemiddelde koopwoning met aflossingsvrije hypotheek (die zo’n drie miljoen huishoudens in Nederland hebben) in een halfjaar tijd verdubbeld. Begin dit jaar lagen ze net iets boven de 600 euro, begin juni al op 1.250 euro.   Lange tijd was sprake van een tegengestelde beweging van huizenprijzen en hypotheekrente. Tussen 2013 en 2021 zijn de huizenprijzen meer dan verdubbeld, terwijl de hypotheekrente fors daalde. Eind 2008 was de rente meer dan 5 procent, vorig jaar minder dan 2. Dat zorgde voor brutomaandlasten die ongeveer gelijk bleven (bij een annuïtaire hypotheek) of zelfs daalden (bij een aflossingsvrije hypotheek): de lage hypotheekrente hief de hogere huizenprijzen als het ware op.  In 2017 was het gedaan met dat effect, toen de huizenprijzen sterker begonnen te stijgen dan de hypotheekrente daalde. Vanaf toen stegen de brutomaandlasten weer. Eind 2017 lagen ze, bij een gemiddelde woning en een annuïteitenhypotheek, net onder de 1.100 euro; in 2021 was het al 1.500 euro. „De recente forse rentestijging heeft dit in een stroomversnelling gebracht”, aldus onderzoeksbureau Calcasa. Begin juni kwamen de brutomaandlasten al op bijna 2.000 euro. Als je vorig jaar aan honderd economen gevraagd had wat de hypotheekrente zou gaan doen, had geen van die honderd dit voorzien „Als je vorig jaar aan honderd economen gevraagd had wat de hypotheekrente zou gaan doen, had geen van die honderd dit voorzien”, zegt Oscar Noorlag, hypotheekexpert bij  Van Bruggen Adviesgroep. „Er komt tot nu toe wekelijks een tiende procent bij. Dat heb ik in mijn hele werkzame leven van 25 jaar nog nooit meegemaakt. Sinds de jaren negentig is het niet meer zo extreem geweest.” Dat is duidelijk te zien aan het aantal oversluitingen. Deden in het eerste kwartaal nog 119.301 mensen hiervoor een aanvraag, zodat ze konden profiteren van de lage rente, in het tweede kwartaal was dat geslonken naar 71.012, zo maakte het Hypotheken Data Netwerk dinsdag bekend. Niet alleen nemen met een hogere rente de maandlasten toe, huizenkopers kunnen ook nog eens minder lenen. Hergen Dutrieux, mede-oprichter van Viisi Hypotheken, rekent voor: „Met twee keer modaal kun je nu vier ton lenen in plaats van 430.000 euro begin dit jaar. En je brutomaandlasten zijn 350 euro hoger: toen 1.500 euro, nu 1.850.” Voor dezelfde hypotheeklasten, zegt hij, zouden de huizenprijzen bij de huidige hypotheekrente ruim 20 procent moeten dalen. Starters zijn dubbel de klos. Zij zitten én met torenhoge huizenprijzen én met een hogere rente. Met een annuïteitenhypotheek kunnen ze dus ook nog eens minder aflossen. Niet-starters kunnen juist vaak met winst hun huis verkopen en hun lage rente meenemen naar een volgende hypotheek. „Zij hebben er dus niet zo’n last van”, zegt Dutrieux. „De afstand tussen de haves en de have-nots wordt groter.” Dat de brutomaandlasten harder stijgen dan het hypotheekbedrag daalt, is eigenlijk „een beetje vreemd”, zegt Noorlag van Van Bruggen Adviesgroep. „Het zou logisch zijn als de leencapaciteit dusdanig daalt dat de maandlasten ongeveer hetzelfde blijven”, zegt hij. Want nu groeit het risico van de koper. „Het is ook een zorg van de Autoriteit Financiële Markten: hogere hypotheeklasten, gestegen energieprijzen, duurdere boodschappen – het wordt zo allemaal wel erg duur.” Welke effecten dit heeft op het gedrag van kopers, zal donderdag uit de cijfers blijken. Het aantal bezichtigingen neemt in elk geval af, constateerden makelaars vorig kwartaal al. Overbieden gebeurt minder, woningen staan langer te koop. Sommige woningen worden uit de verkoop gehaald en later teruggezet op Funda  voor een lagere prijs.  „De markt zit in een wat rustigere fase”, zegt Martin Hagedoorn van De Hypotheekshop. „Adviseurs worden  iets voorzichtiger met overbruggingskredieten, omdat het niet meer zo zeker is dat een woning met flinke overwaarde wordt verkocht. Ook makelaars temperen de verwachtingen: sommige verkopers zitten nog op een roze wolk.  Bij banken zie ik die voorzichtigheid nog niet.” Kant-en-klare huizen, zegt hij, gaan nog steeds „heel hard”. „Maar kluswoningen, dat is lastiger geworden. Verbouwingen zijn duurder en het is lastiger een aannemer te krijgen.” Waar het heen zal gaan met de woningmarkt? „Ik doe geen voorspellingen meer”, zegt Noorlag. „Het is een verschrikkelijk moeilijke markt. Hoeveel woningen verkocht worden en tegen welke prijs, is van veel variabelen afhankelijk. En die wijzen niet allemaal dezelfde kant op.”  Ja, de inflatie neemt toe, het consumentenvertrouwen af. En zolang de inflatie hoog is en de marktrentes stijgen, volgen de hypotheekrentes, zo is de verwachting. Maar, tegelijkertijd: de werkloosheid is laag en de krapte op de woningmarkt groot. Ook aan het begin van de coronacrisis werd een daling van de huizenprijzen verwacht –  en die kwam niet. „Je kunt veel rationele argumenten geven en naar feiten kijken”, zegt  Hagedoorn. „Maar de woningmarkt is voor een groot deel psychologie. Het draait om vertrouwen.  Dat maakt het heel lastig te voorspellen wat er gaat gebeuren.” ABN Amro verlaagde zijn verwachting voor het aantal transacties op de koopmarkt woensdag, omdat de economische situatie verslechtert. De inflatie neemt toe, een recessie dreigt. De bank denkt dat dit jaar 17,5 procent minder huizen zullen worden verkocht. Een voorbode van minder hard stijgende prijzen, verwacht ze: dit jaar nog 15 procent, volgend jaar een ‘schamele’ 2,5 procent. Ook voor de jaren daarna verwacht ABN een „gematigde prijsontwikkeling”. Het Expertisecentrum Woningwaarde van de TU Delft schreef vorig kwartaal dat een hypotheekrentestijging tot 4 à 5 procent zou leiden tot „veel geringere prijsstijgingen en misschien zelfs wel lichte prijsdalingen”. Dat punt, die 4 procent,  is nu al bijna bereikt.  „Op een bepaald moment haken consumenten af”, zegt Noorlag, die hiermee toch een beetje een voorspelling doet. „Ze kunnen het dan niet meer betalen – of wíllen het niet meer betalen.” Correctie (6 juli 2022): In een eerdere versie van dit stuk waren in de grafiek de gemiddelde woningprijs en de gemiddelde hypotheekrente met elkaar verwisseld. ||https://www.nrc.nl//nieuws/2022/07/06/hogere-hypotheekrente-dupeert-starters-dubbel-a4135715
2022-07-07||Serval, stokstaartje en andere exotische dieren vanaf 2024 verboden als huisdier||De serval, het stokstaartje en de luiaard mogen in de toekomst niet meer als huisdier worden gehouden. De diersoorten zijn niet opgenomen in de woensdag gepubliceerde huis- en hobbydierenlijst van minister Henk Staghouwer (Landbouw, Natuur en Voedselkwaliteit, ChristenUnie). Op de lijst staan dertig zoogdieren die wél als huisdier mogen worden gehouden. Het kabinet komt met de lijst om het welzijn van dieren en de veiligheid van de mens beter te beschermen. De afgelopen jaren heeft een speciaal adviescollege in opdracht van het kabinet ruim 300 zoogdiersoorten beoordeeld op onder meer het gevaar voor letsel bij de mens, het risico op overdraagbare ziektes van dier tot mens en het ruimtegebruik en sociaal gedrag van het dier. Onder de toegestane dertig diersoorten behoren onder meer veelvoorkomende huisdieren als cavia’s, honden en huiskatten, maar ook de bunzing, de Chinese waterree en de waterbuffel. Het is de bedoeling dat de lijst per 1 januari 2024 ingaat. Wie nu al eigenaar is van een dier dat niet op de lijst staat, mag het dier ook na die datum houden tot het overlijdt. Dat geldt ook voor de jongen waarvan een dier drachtig is op het moment dat de lijst in werking treedt. Deze dieren mogen ook nog verhandeld worden. Nieuwe dieren uit het buitenland zijn vanaf het ingaan van de lijst niet meer welkom als huisdier.||https://www.nrc.nl//nieuws/2022/07/06/serval-stokstaartje-en-andere-exotische-dieren-vanaf-2024-verboden-als-huisdier-a4135706
2022-07-07||Voetballer Beugelsdijk drie wedstrijden geschorst voor online gokken||Voetballer Tom Beugelsdijk heeft voor online gokken een schorsing gekregen van vijf wedstrijden, waarvan twee voorwaardelijk. Dat meldt de KNVB woensdag. De momenteel clubloze Beugelsdijk (31) gokte op Eredivisie- en KNVB-bekerwedstrijden van Sparta Rotterdam en ADO Den Haag, waarvan hij er in een aantal zelf speelde. Hij krijgt ook een proeftijd van twee jaar. In het onderzoek van de integriteitscommissie, waarin Beugelsdijk is gehoord, werd duidelijk dat de voetballer in de seizoenen 2013/14 tot en met 2020/21 via een gokwebsite geld heeft ingezet op duels van zijn oude clubs ADO Den Haag en Sparta. De KNVB geeft alleen de wedstrijd FC Groningen – ADO Den Haag als voorbeeld. Daarin speelde Beugelsdijk zelf niet mee. De sanctie volgt op onderzoek door de commissie integriteit van de KNVB naar betrokkenheid van Beugelsdijk bij de illegale gokwebsite Edobet. Het AD meldde begin april dat meerdere Eredivisiespelers betrokken waren bij Edobet, die inmiddels offline is. Volgens het AD kocht Beugelsdijk ook aandelen van de illegale gokwebsite, net als zijn voormalige ploeggenoot Aaron Meijers. Onder anderen AZ-speler Jordy Clasie zou duizenden euro’s hebben overgemaakt op de rekening van het bedrijf. Het onderzoek door de commissie toont dit niet aan.||https://www.nrc.nl//nieuws/2022/07/06/voetballer-beugelsdijk-drie-wedstrijden-geschorst-voor-online-gokken-a4135713
2022-07-07||Een record: 10 nominaties voor cabaretprijs Poelifinario||Maar liefst tien voorstellingen, verdeeld over de categorieën engagement, entertainment en kleinkunst, zijn dit jaar genomineerd voor een Poelifinario.  Niet eerder maakten er zoveel theatermakers kans op de jaarlijkse prijs voor beste cabaretvoorstelling van het voorbije seizoen. Met zes kanshebbers vielen bovendien veruit de meeste nominaties in de categorie engagement.  Uit het hoge aantal nominaties valt op te maken dat het cabaretveld, ondanks een theaterseizoen dat alweer geteisterd werd door allerlei coronamaatregelen (waaronder een volledige theatersluiting van ruim een maand afgelopen winter) nog uiterst vitaal is.  De vele nominaties in de categorie engagement lijken te duiden op relatief veel maatschappelijk betrokken theatermakers, al lijkt de onderverdeling in de categorieën soms ook enigszins arbitrair. Zo is Alex Klaasen, die vorig jaar de prijs in de categorie engagement in ontvangst nam voor de voorstelling Showponies 2, ditmaal voor de vervolgvoorstelling Snowponies genomineerd in de categorie entertainment. Wat verder opvalt is dat Sanne Wallis de Vries (die als een van de initiators van de protestactie Kapsalon Theater dit seizoen regelmatig het nieuws haalde) als enige vrouw tussen negen mannen in de lijst met nominaties staat. De cabaretprijzen wordt uitgereikt door de Vereniging van Schouwburg- en Concertgebouwdirecties. De zevenkoppige jury, die bestaat uit theaterdirecteuren, een recensent en een theatermaker, nomineerde in de categorie engagement: Peter Pannekoek met zijn oudejaarsconference Nieuw bloed, Tim Fransen met De mens en ik, André Manuel met Sneu, Wim Helsen met Niet mijn apen, niet mijn circus, Pieter Derks met Uit het niets en Sanne Wallis de Vries met Kom. In de categorie entertainment gaat het tussen Alex Klaasen en Richard Groenendijks Voor iedereen beter.  Genomineerd voor de categorie kleinkunst zijn Alex Roeka met Nieuwe dromen en Joost Spijkers (winnaar in die categorie in 2018) metHotel Spijkers. Voor het lied ‘Welkom thuis’ uit datzelfde programma, won Spijkers in maart ook al de Annie M.G. Schmidtprijs voor beste theaterlied uit seizoen 2021-2022. Ook zijn de nominaties van de Neerlands Hoop bekendgemaakt, de prijs voor veelbelovende cabaretiers die volgens de jury het meeste toekomstperspectief hebben. Ook daarvoor kwam de jury uit op twee kanshebbers: Kirsten van Teijn werd genomineerd met haar voorstelling (S)EXPERIMENT en Alex Ploeg met Ego. De prijzen worden 10 oktober uitgereikt in cabaretpodium Diligentia in Den Haag. Aan de Poelifinario en de Neerlands Hoop zit geen geldbedrag verbonden. Door Corb!no (Maarten Corbijn) gemaakte portretten van de winnaars komen te hangen in de foyer van Diligentia.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/een-record-10-nominaties-voor-cabaretprijs-poelifinario-a4135714
2022-07-07||OM eist in hoger beroep ruim zes jaar cel voor plegers aanslag Panorama||Het Openbaar Ministerie (OM) heeft in hoger beroep ruim zes jaar celstraf geëist tegen de drie mannen die in 2018 met een raketwerper op het gebouw van weekblad Panorama schoten. De aanklager sprak in het gerechtshof van Amsterdam opnieuw van een „aanval op de vrije pers” die de democratie ondermijnt, meldt persbureau ANP. In 2019 werd organisator Richard Z. (45) nog veroordeeld tot vier jaar cel. Vermoedelijk schutter John P. (49) en chauffeur Mike van den B. (29) kregen drie jaar. De straffen vielen in 2019 lager uit dan de eis van het OM, dat respectievelijk tot zeven en zes jaar gevangenisstraf eiste. De rechtbank ging daar toen niet in mee. Het was immers niet met zekerheid te zeggen dat de aanslag was gericht op de redactie van Panorama, luidde het oordeel. In het hoger beroep legde de aanklager van het OM een rechtstreekse link met een publicatie van Panorama, in de week van de aanslag, over de georganiseerde misdaad. Het kantoorpand in Amsterdam-West waar Panorama is gevestigd werd op 21 juni 2018 rond 23.00 uur onder vuur genomen met een raketwerper. Niemand raakte daarbij gewond. Wel raakte het gebouw fors beschadigd. Hoofdredacteur Peter van de Kraats achtte het tegenover het Amsterdamse AT5 aannemelijk dat zijn weekblad het doelwit was, omdat Panorama „het enige tijdschrift is dat serieus over misdaad schrijft”. Een week later reed een auto in op de pui van De Telegraaf.||https://www.nrc.nl//nieuws/2022/07/06/om-eist-in-hoger-beroep-ruim-zes-jaar-cel-voor-plegers-aanslag-panorama-a4135707
2022-07-07||Gouden munt moet Zimbabwanen verlossen van waardeloze bankbiljetten||Zimbabwe brengt later deze maand gouden munten in omloop als alternatief voor zijn snel aan waarde inboetende papiergeld. Het land heeft momenteel te kampen met een inflatie van bijna 200 procent per jaar en bij veel Zimbabwanen komen herinneringen naar boven aan de hyperinflatie in het land van ruim een decennium geleden. Toen circuleerden er enige tijd bankbiljetten van 100 miljard (Zimbabwaanse) dollar.  De nieuwe munten zullen een ‘troy ounce’ goud bevatten, een uit de Middeleeuwen stammende maat die overeenkomt met 31,1 gram. Ook overweegt de centrale bank om de Amerikaanse dollar weer als geldig betaalmiddel in te zetten. Dat gebeurde ook al in 2009  ten tijde van de hyperinflatie. Pas een decennium later werd de eigen munt weer het voornaamste betaalmiddel. Maar de toekomst daarvan staat nu opnieuw zwaar onder druk. Zimbabwanen en de markten hebben weinig vertrouwen in de Zimbabwaanse dollar. Dat houdt ook verband met de slechte staat van de economie in het algemeen. Het land kent een afbrokkelende industrie, diep gewortelde corruptie, geringe buitenlandse investeringen en beperkte uitvoer. De hogere voedselprijzen maken het voor veel Zimbabwanen steeds moeilijker om te overleven en velen moeten het inmiddels stellen met één maaltijd per dag. De prijs van de nieuwe gouden munt zal zijn gekoppeld aan de wereldgoudprijs van dat moment. Een troy ounce goud was woensdag iets meer dan 1.728 euro waard. De munt is ‘Mosi oa Tunya’ (De rook die dondert, een verwijzing naar de Victoria watervallen) gedoopt. ||https://www.nrc.nl//nieuws/2022/07/06/gouden-munt-moet-zimbabwanen-verlossen-van-waardeloze-bankbiljetten-a4135712
2022-07-07||Drie controversiële nummers van Michael Jackson offline gehaald|| Sony Music heeft drie nummers van Michael Jackson van de grote streamingdiensten verwijderd. Het gaat om nummers die op het postuum verschenen verzamelalbum Michael staan, en waarvan sinds de release in 2010 wordt gesuggereerd dat Jackson ze niet zelf zou hebben ingezongen. Het gaat om ‘Breaking News’, ‘Keep Your Head Up’ en ‘Monster’, een nummer met rapper 50 Cent. Volgens het label heeft Jackson de nummers in 2007 opgenomen, maar zelfs familieleden hebben twijfels geuit over de echtheid ervan. Zijn moeder en vader, zijn zus La Toya, neef Taryll en kinderen Paris en Prince hebben allemaal verklaard dat het niet de stem van Michael Jackson zelf kan zijn.  De muziek werd opgenomen in 2007, toen Michael Jackson bij vrienden verbleef, de familie Cascio in New Jersey. Edward Cascio staat te boek als mede-producent van de nummers. Volgens de Jacksons hebben de Cascio’s   vocalen  aan de muziek toegevoegd en het zo onder valse voorwendselen aan Sony overgedragen.  Sony Music zegt in een verklaring aan fansite Behind The Mask dat de verwijdering niets te maken heeft met twijfels over de authenticiteit, maar ze hinten tegelijkertijd wel op de controverse. „De erfgenamen en Sony Music zijn van mening dat de conversatie rond deze nummers de fan community afleidt van waar het om gaat – de legendarische en diepgaande muzikale catalogus van Michael.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/drie-controversiele-nummers-van-michael-jackson-offline-gehaald-a4135711
2022-07-07||Zangeres Silvana Estrada: ‘De leegte in muziek geeft me kracht’||Silvana Estrada is eigenlijk nooit muzikant geworden, ze wás het gewoon. De Mexicaanse singer-songwriter, die dit jaar naar een internationaal publiek doorbrak met haar solodebuut Marchita, groeide op tussen de muzieknoten, met een moeder die violen maakte en een vader die cello’s en contrabassen vervaardigde. „Ik werd omringd door muziek, het was deel van mijn leven. Het was daarom heel natuurlijk dat ik ging zingen en  ging componeren, maar toch voel ik me nooit een échte muzikant. Ik maak gewoon muziek, voor mezelf en voor de mensen om me heen.” Niet zonder succes. Marchita raakt aan kamerpop, jazz en folk, is ingetogen, melancholiek, heeft een bepaalde tijdloosheid en is zeker een van de mooiste folkalbums van het jaar. De expressieve, soms plechtstatige en dan weer emotierijke stem van Estrada (25) en haar bescheiden cuatro – een kleine, Zuid-Amerikaanse viersnarige gitaar – staan centraal, met niet meer versiering dan wat lichte percussie,  vingerknippen, een orgeltje en af en toe wat strijkers, waarmee ze de geluiden uit haar jeugd terughaalt. Het leverde haar terecht een plekje op tussen de beste albums van het jaar tot nu toe volgens  NPR, Billboard, Spin en The Guardian, plus een groot interview in The New York Times én een Europese tour. Zaterdag 9 juli speelt ze in de Tolhuistuin in Amsterdam en op 16 juli in de Grote Zaal van TivoliVredenburg in Utrecht, als support van Andrew Bird.  Silvana Estrada.Foto Jackie Russo
 Estrada werkte al samen met het neusje van de zalm van de alternatieve latin pop: Mon Laferte, Jorge Drexler, Julieta Venegas en Natalia Lafourcade, streekgenoot van Estrada. Het is een warme golfstroom van muzikanten met een moderne kijk op hun eigen muzikale roots, die het aan beide kusten van de Atlantische Oceaan erg goed doen. Estrada, nu woonachtig in Mexico-Stad, zegt het ook te merken: media omarmen de muziek en streamingdiensten, waar populaire Latin-artiesten (lees: reggaeton) sinds enkele jaren de luistercijfers  domineren, maken het voor een globaal publiek toegankelijk. „Er zijn vele factoren, maar uiteindelijk heeft het toch vooral te maken met wat Latijns-Amerikaanse artiesten zelf doen: wij omarmen graag onze roots, en dat raakt mensen dieper.  Wij zijn oprecht op een manier die iedereen begrijpt.” En toch had het weinig gescheeld of ze had de muziek de rug toegekeerd en was fulltime gaan volleyballen. „Ja, dat is echt waar!” Estrada lacht en klapt in haar handen van plezier vanachter haar Zoom-scherm in Portugal, waar ze haar Europese tour begint. „Mijn ouders wilden graag dat ik de klassieke muziek in ging. Ze maakten me elke dag om vijf uur wakker om viool te studeren, nog voor school, om meteen na school weer te moeten oefenen. Ik dacht, wat is dit voor nachtmerrie? Ik wilde veel liever volleyballen! Ik ben les gaan nemen en heb het een jaar volgehouden, maar ben toch terug bij de muziek gekomen.   „Ze begrepen in eerste instantie nog steeds niet dat ik singer-songwriter wilde worden. Ik zei: ik ga liedjes schrijven. Gewoon, liedjes.  Onzin, vonden ze.” Maar het kwam goed: haar vader speelde onlangs zichtbaar vol liefde met haar mee in een video gemaakt voor NPR’s Tiny Desk, vanuit het ouderlijk huis in Coatepec. Estrada: „Ik heb mijn instinct gevolgd, en als je daarbij hard werkt en je doet alles wat je doet met liefde, dan gaan mensen het wel begrijpen.” Estrada groeide op het platteland op, een half uur met de bus vanuit het stadje Coatepec in de Mexicaanse deelstaat Veracruz, in het zuiden van het land. Prachtig tussen de bergen, rivieren en koffieplantages, maar zonder buren of kinderen om mee te spelen in de buurt. Ze was daarom blij als ze naar school mocht. „Ik heb er een heel mooie jeugd gehad, maar het was wel een beetje geïsoleerd. Ook muzikaal, want we hadden geen radio of tv thuis, alleen de platen en cd’s van mijn ouders en wat zij en andere muzikanten bij ons thuis speelden. Als ik nu op feestje ben waar mensen van mijn leeftijd vol nostalgie meezingen met populaire liedjes uit hun jeugd, dan heb ik geen idee. Nooit gehoord.” ‘Ik heb mijn instinct gevolgd, en als je daarbij hard werkt en je doet alles wat je doet met liefde, dan gaan mensen het wel begrijpen’ Dit zorgt er nu voor dat ze klinkt zoals ze klinkt: als zichzelf, zonder op iemand te willen lijken. Latin-klassiekers als Soledad Bravo, Violeta Parra en Mercedes Sosa, die ze van vroeger kent, waren van grote invloed. Net als jazz-zangeressen Sarah Vaughan, Ella Fitzgerald en Billie Holiday, die haar ertoe brachten jazz te gaan studeren in het wat grotere Xalapa. Ze leerde daar alles over instrumentatie en compositie, maar niet welke kant ze op wilde. „Ik wilde moderne muziek maken, simpel en vrolijk, maar ook traditionele muziek. Ik heb veel geprobeerd, ik deed mee aan álle projecten. Maar ik miste iets. Op piano had ik moeite simpele harmonieën te schrijven. De gitaar is te breed voor mijn kleine handen, de jarana [een kleine gitaarachtige, typisch voor Veracruz, red.] paste niet bij wat ik voelde. Maar toen ontdekte ik de cuatro venezolano.” Er verschijnen glinsterende hartjes op de plekken waar net nog haar pupillen zaten. Zodra Estrada begint over dat instrument verandert ze in een verliefd meisje. De kleine gitaar, vier nylon snaren, populair vooral in Venezuela, was haar redding. „Ik vond hem in de studio van mijn vader, het was een hete zomer en ik had niks te doen en die cuatro hing daar. Ik had er nog nooit op gespeeld, maar ik ontdekte meteen een werkelijk prachtig nieuw akkoord! Natuurlijk kwam ik er later achter dat het gewoon, weet ik veel, een G of een B of zo was, haha. Maar het klonk zo modern en toch ook heel erg oud, en het paste perfect bij mijn stem. Ik schreef diezelfde dag nog het eerste liedje waar ik zelf echt tevreden over was. De cuatro heeft me de weg gewezen.” Lachend: „Ik at niet meer, ik sliep niet meer, ik was verliefd.” Op haar eerste ep, Primeras Canciones, bracht ze haar muziek nog in behoorlijk volle arrangementen. Koren, synthesizers, strijkers, drums, van alles. Enkele van die nummers zijn opnieuw op Marchita gekomen, maar veel kaler, intiemer, kleiner en puurder. „Ik vond mijn nummers altijd te leeg, dus ik vulde ze nogal willekeurig  op met van alles.  Na die ep ben ik gaan touren, alleen ik met m’n cuatro, en toen ontdekte ik dat die leegte eigenlijk kwetsbaarheid is die mij en mijn muziek juist kracht geeft.” Marchita, dat verdord betekent, gaat over liefdesverdriet en, meer nog, het verliezen van dat eerste, naïeve idee van wat liefde is. Ze ziet het als een therapeutisch album om te begrijpen wat dat nou is, die pijn, dat verdriet en verlies. „Wie mij dat heeft aangedaan?” Ze lacht. „Ach ik was achttien, en op die leeftijd is het ’t allerergste wat er kan gebeuren, alsof je doodgaat, het komt nooit meer goed. Het idee dat je dat kan overkomen, dat zulke liefde overgaat, die pijn, daar gaat het over.” Marchita kwam uit in januari, maar Estrada denkt alweer aan een nieuw album, ze hoopt voor volgend jaar. „Ik heb tijdens de pandemie wel duizend nummers geschreven! Ik kan eigenlijk niet wachten tot deze tour erop zit en ik verder kan werken aan die muziek. Maar eerst komt er eind augustus een speciale ep uit, met alle vrolijke nummers die niet op Marchita pasten, omdat ze té vrolijk waren.” Silvana Estrada is op 15 april 1997 geboren in Coatepec, Mexico. Haar ouders zijn beiden luthiers, instrumentenmakers. Toen Estrada zestien was, ging ze jazz studeren aan de Universidad Veracruzana in Xalapa.  In 2017 maakte ze met de Amerikaanse gitarist Charlie Hunter het album Lo Sagrado, opgenomen bij haar ouders in Coatepec. Een jaar later maakte ze met Hunter en drummer Carter McLean een album, geschreven door haar. Het werd uitgebracht in eigen beheer door Hunter. Datzelfde jaar bracht Estrada haar ep Primeras Canciones (eerste liedjes) uit met twee nummers die later op Marchita kwamen, en een nummer dat ze schreef met de groep Daniel, Me Estás Matando.  In 2020 tekende ze als eerste Latijns-Amerikaanse artiest bij Glassnote Records, dat werkt met o.a. Mumford & Sons, Phoenix en Luwten. Hier bracht ze in januari 2022 Marchita uit, geproduceerd door Gustavo Guerrero. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/zangeres-silvana-estrada-de-leegte-in-muziek-geeft-me-kracht-a4135710
2022-07-07||Deze opera in Paradiso was een gok met groot succes||Twee opera-talentopleidingen presenteerden kort achter elkaar hun eindejaarsproductie. De Studio van De Nationale Opera deed dat met een semi-geënsceneerde barokopera Dido and Aeneas (Henry Purcell) op een opvallende locatie: Paradiso in Amsterdam. Een gok met groot succes: de poptempel zat afgeladen vol met jonge mensen, waarvan een enkeling zelfs een kaartje had bemachtigd via kaartdoorverkoopplatform TicketSwap – tamelijk uniek in de klassieke muziek. Applausjes tussendoor werden steeds harder, zeker vanaf de tweede akte met de in de laagte angstaanjagende gebroken stem van de tovenares, mezzosopraan Maya Gour. Nekken werden verrekt om niks te missen van het geweldig zingende Nationaal Vrouwen Jeugdkoor, dat rechts boven het podium op het eerste balkon stond. Na een iets overdreven hardrockopening (wat de klank van een akoestisch instrument zelden ten goede komt) speelde het Nederlands Kamerorkest fijn. Dat het geheel niet of nauwelijks versterkt werd; klassiek echt akoestisch klassiek en op die manier indrukwekkend mocht zijn, verdient een hele trits bonuspunten. Jammerlijk gemiste kans: er ontbrak boventiteling, en Purcells oude Engels is nauwelijks te verstaan. Het programmaboekje gaf een QR-code om tekst mee te lezen op je telefoon, maar een onprettigere manier van tekst meelezen is er niet. Nieuw publiek heeft het dus alleen met de klank moeten doen. Je zal ‘When I’m laid in earth’ voor het eerst horen, maar de hartverscheurende tekst niet kennen. Of de sardonische laag missen in het verrukkelijkste heksentussenkoortje ‘Destruction’s our delight’ (/ Delight our greatest sorrow!). De Dutch National Opera Academy (niet gelieerd aan De Nationale Opera, maar een samenwerking tussen de conservatoria van Amsterdam en Den Haag, en volgens henzelf een ‘elite master’ klassiek zang) sluit het jaar iets minder indrukwekkend af met een Die Zauberflöte (Mozart). De zangers zijn gemiddeld een jaar jonger dan de zangers van de Studio van DNO, en corona moet de studie niet makkelijk hebben gemaakt, maar al met al is het niveau bij de Acadamy opvallend lager.  Om de grote niveauverschillen te overbruggen, lijkt de opleiding fabrieksmatiger gericht op zingen volgens een stijlboek. Allemaal krijgen ze een grote slok van een vibratotoverdrank, waar ze een snelle vibratomotor van krijgen die ze in elke zin zo snel als de stem toelaat aanzwengelen om strak door te tuffen tot het einde van de zin. De jonge studenten hebben nog kans om te groeien, maar gaandeweg blijken ook sommige  studenten die elders op de wereld al een master afrondden echt zwakke schakels. Eigenlijk is het sneu en verwijtbaar dat de opleiding die zangers toch een solocarrière voorspiegelt die er, hoe warm je het ze ook gunt, waarschijnlijk niet in zit. Twee van de jongere academisten zijn gelukkig hoopgevende uitzonderingen: bas-bariton Michal Karski (1996) steekt als Papageno met kop, schouders, tepels en navel boven de rest uit, zowel met zijn warme dragende stem als met zijn inlevingsvermogen en acteerprestatie. Interessant wordt de ontwikkeling van colloratuursopraan Sharon Tadmor (1998), die een doddige koningin van de nacht speelt, maar nu al wel opvalt met haar wendbare, liefdevolle stem. Het is charmant dat de cast verder wordt aangevuld met ‘gewone’ studenten klassieke zang van verschillende conservatoria, die, herkenbaar aan spaarzaam vibrato, soms juist verrassend leuk klinken.  Voor de begeleiding krijgen de veertien afgevaardigde musici van het Residentie Orkest geen bonuspunten. Zij, professionals, hadden de kwetsbare studenten op moeten tillen, maar ze waren een groot deel van de tijd druk met hun eigen muzikale worsteling. Dido and Aeneas (Purcell) – De Nationale Opera Studio. Gezien: 2/7, Paradiso Amsterdam. Geen herhaling.  
●●●●● Die Zauberflöte (Mozart) – Dutch National Opera Academy. Gezien: 5/7, Amare Den Haag. Herhaling met wisselende cast: 6, 8 en 9/7. Info: opera-academy.nl  
●●●●●||https://www.nrc.nl//nieuws/2022/07/06/deze-opera-in-paradiso-was-een-gok-met-groot-succes-a4135709
2022-07-07||Brussels voorstel om groen label te geven voor gas en kernenergie gaat definitief door||Een omstreden Europees plan om investeringen in bepaalde vormen van gas- en kernenergie als ‘duurzaam’ te kwalificeren, gaat definitief door. Woensdag slaagden kritische Europarlementariërs er niet in het voorstel voor de zogeheten ‘groene taxonomie’ weg te stemmen. Daarmee is een discussie die de afgelopen maanden hoog opliep beslecht. Critici vrezen dat de schade aan het ‘groene’ imago van Europa groot is. GroenLinks-Europarlementariër Bas Eickhout, hoofdonderhandelaar op het thema, spreekt van „een rampzalig signaal naar investeerders en de rest van de wereld”. De stemming kwam bovendien op een pikant moment: Europa probeert de afhankelijkheid van Russisch gas juist snel af te bouwen en volgens critici is het ook daarom onhandig gas nog een prominente rol te geven in de energietransitie. Begin februari presenteerde de Europese Commissie haar voorstel om gas en kernenergie een plek te geven in een nieuwe Europese groene beleggingsgids. Naar die ‘gids’ wordt wereldwijd uitgekeken: het moet investeerders duidelijkheid geven over waar ze met hun geld heen moeten als ze het duurzaam willen beleggen. Steeds meer grote investeerders, bijvoorbeeld pensioenfondsen, willen dat immers. Niet alleen uit ideologische overwegingen, maar ook omdat het financieel verstandig is je geld te steken in projecten die passen bij de klimaatneutrale toekomst die Europa voor zichzelf heeft vastgelegd. De Europese ‘taxonomie’ moest, op basis van wetenschappelijke gronden, een eind maken aan de bestaande wirwar aan groene labeltjes voor investeringsproducten. Maar in aanloop naar de presentatie raakte de discussie – zoals wel vaker in Europa – zwaar gepolitiseerd. Lidstaten lobbyden hard om de energievorm waarvan zij de komende jaren nog gebruik willen maken een duurzaam plakkertje te geven. Vooral Frankrijk, dat leunt op kernenergie, en Duitsland, zwaar afhankelijk van gas, speelden een cruciale rol. Gevolg was dat de Commissie voor beide energievormen, onder voorwaarden, een plekje reserveerde in de taxonomie.  Dit tot grote verontwaardiging van groene politici. Maar kritiek kwam ook uit minder voor de hand liggende hoek: de financiële wereld, die de standaard juist moet gaan omarmen. De toevoeging van gas en kernenergie vertroebelt volgens grote investeerders de groene ‘goudstandaard’ die de taxonomie zou moeten zijn. Opvallend kritisch was ook   de Europese Investeringsbank (EIB). „Het idee van de taxonomie […] is om beleggers te verzekeren dat ze krijgen wat het label zegt”, aldus EIB-baas Werner Hoyer. „Als we het vertrouwen van de investeerders verliezen door iets als groen project te verkopen wat het tegenovergestelde blijkt te zijn, dan snijden we onszelf in de vingers.”  Bij die kritiek voegde zich de afgelopen maanden een flinke dosis geopolitiek ongemak. Waar gas tot voor kort een belangrijke Europese pijler was op weg naar de klimaatneutrale toekomst, probeert de EU zich sinds de oorlog in Oekraïne juist in sneltreinvaart te ontdoen van die brandstof. „Dit hele voorstel is geschreven met het narratief van gas als transitiebrandstof”, aldus Eickhout. „Dat narratief is nu ongelooflijk aan het schuiven en de oorlog toont onze kwetsbaarheid als we erop blijven leunen.” Ook vanuit Oekraïne werd de afgelopen tijd gelobbyd tégen het plan. „De taxonomie die is ontwikkeld houdt geen rekening met de nieuwe geopolitieke realiteit en is gebouwd op de veronderstelling van de toegang tot goedkoop Russisch gas”, aldus de Oekraïense parlementariër Inna Sovsun in een oproep aan Europarlementariërs deze week. Het kon niet verhinderen dat een bezwaar deze woensdag uiteindelijk onvoldoende Europarlementariërs achter zich kreeg. Het argument van voorstanders dat  de EU in de klimaattransitie de komende tijd nog investeringen in gas- en kerninfrastructuur nodig heeft, vond uiteindelijk ook in het EP veel weerklank. Helemaal afgesloten is de discussie hiermee overigens nog niet: Luxemburg en Oostenrijk hebben al aangekondigd het voorstel aan te vechten bij het Europees Hof van Justitie. ||https://www.nrc.nl//nieuws/2022/07/06/europarlement-behoudt-groen-label-voor-gas-en-kernenergie-a4135708
2022-07-07||Europol arresteert 39 verdachten van mensensmokkel over het Kanaal||Europol heeft 39 mensen gearresteerd op verdenking van mensensmokkel over het Kanaal, onder wie zes in Nederland. Hiermee heeft de Europese politiedienst „een van de meest actieve criminele netwerken die migranten in kleine boten over het Engelse Kanaal smokkelen” opgerold, zo stelde Europol dinsdag in een persconferentie. Drie arrestanten zijn in beeld als hoofdverdachten.  De arrestaties vonden, naast in Nederland, ook plaats in Duitsland (achttien aanhoudingen), Frankrijk (negen) en het Verenigd Koninkrijk (zes). Daarbij werden ook 1.200 reddingsvesten in beslag genomen, samen met 150 rubberboten, bijna 50 motoren, 40.000 euro in contanten, vuurwapens, auto’s en drugs. De smokkelaars zouden iedere migrant zo’n 2.500 tot 3.000 euro hebben laten betalen in ruil voor de overtocht vanuit Frankrijk naar het VK.  Het zou gaan om een „goed gestructureerd” crimineel netwerk dat migranten uit met name het Midden-Oosten en Oost-Afrika naar het Verenigd Koninkrijk smokkelde en zeker sinds oktober 2020 actief was. Vanuit Nederland en Duitsland hebben de verdachten met name de logistieke en organisatorische onderdelen van de smokkeloperaties voorbereid, stelt Europol. De verdachten in het VK zouden zich bezig hebben gehouden met de financiële organisatie van het netwerk.   Migratie over het Kanaal, veelal met kleine rubberen bootjes, nam de afgelopen jaren toe. In heel 2020 kwamen volgens Britse autoriteiten 8.469 mensen aan op de Engelse kust, tegenover alleen al 25.700 tussen januari en november 2021. De overtochten zijn vaak gevaarlijk. Zo kwamen eind vorig jaar zeker 27 migranten om het leven door een schipbreuk - mogelijk werd hun rubberboot door een vrachtschip aangevaren.  Los van het gevaar dat de smokkeloperaties voor migranten zelf vormden, leidde de concurrentie binnen het criminele smokkelnetwerk volgens Europol ook tot geweld. Zo zou er onderlinge strijd zijn om de vertrekplaatsen van de smokkelboten en de algehele macht over de „lucratieve migrantensmokkel”. Dit leidt volgens de Europese politiedienst tot „ernstige gewelddaden binnen het criminele netwerk”, waaronder twee pogingen tot moord in Frankrijk en Duitsland. ||https://www.nrc.nl//nieuws/2022/07/06/europol-arresteert-39-verdachten-van-mensensmokkel-over-het-kanaal-a4135705
2022-07-07||Berichten over rol advocaat Inez Weski waren aanleiding voor arrestatie van neef van Ridouan Taghi||Bij de start van het onderzoek naar voortgezet crimineel handelen door Ridouan Taghi vanuit de Extra Beveiligde Inrichting (EBI) in Vught is een serie berichten gevonden tussen vertrouwelingen van Ridouan Taghi, waarin wordt gesproken over Taghi’s advocaat Inez Weski. Uit die berichten heeft de politie afgeleid dat Weski mogelijk heimelijk informatie de EBI in en uit heeft vervoerd met een USB-stick. Voor dat vermoeden is geen bevestiging gevonden. De informatie over Weski is terechtgekomen in een proces-verbaal uit juli 2021 dat recent aan het dossier is toegevoegd in de strafzaak tegen Youssef, de neef en voormalig advocaat van Ridouan Taghi. Op basis van dat proces-verbaal heeft de onderzoeksrechter in de zomer van vorig jaar toestemming gegeven om vertrouwelijke gesprekken tussen Ridouan Taghi en zijn neef en advocaat Youssef in de EBI af te luisteren. Dat leidde uiteindelijk tot de arrestatie van Youssef en de verdenking dat hij meewerkte aan poging om Ridouan te bevrijden. In de gevonden   berichten tussen vertrouwelingen van Ridouan Taghi   wordt gesproken over een USB-stick en  „ze” en „advo”. De politie concludeerde hieruit dat dit om Taghi’s advocaat Inez Weski ging. Uit die berichten heeft de politie afgeleid dat Weski mogelijk informatie de EBI in en uit heeft vervoerd.  Die informatie is terechtgekomen in een proces-verbaal dat recent aan het dossier is toegevoegd in de strafzaak tegen Youssef, de neef en voormalig advocaat van Ridouan Taghi.  Tijdens die zitting noemde de rechtbank het opvallend dat het Openbaar Ministerie de roze olifant in dat proces-verbaal niet heeft benoemd: de naam en rol van Inez Weski die in dat verbaal staat beschreven. Het OM stelt dat de informatie in het berichtenverkeer is nagelopen. „Er is geen bevestiging gevonden voor de informatie uit die berichten”, aldus de officier. „Het OM heeft hier te maken met een geheimhouder waardoor de mogelijkheden tot onderzoek beperkt zijn.” De officier suggereerde vervolgens dat het daarmee een gegeven is dat niet meer relevant is voor het onderzoek naar Ridouan Taghi en zijn neef Youssef. Hij benadrukte dat Weski nooit als verdachte is aangemerkt. Weski stelt zelf dat ze nooit een USB-stick de Ebi heeft ingevoerd en dat dat ook niet kan.  De verdenking tegen Youssef is inmiddels uitgebreid. Hij wordt beschuldigd van het lidmaatschap van een criminele organisatie die zich bezig hield met een uitbraakpoging van Ridouan Taghi en drugshandel. Volgens justitie is Ridouan Taghi de leider van die criminele organisatie en zijn ook een aantal andere familieleden lid van die organisatie, onder wie neef Youssef. Een woordvoerder van het OM stelt dat andere familieleden van Taghi niet in dit onderzoek worden vervolgd. Een andere prominente figuur die als lid wordt gezien van de criminele organisatie is Raffaele Imperiale, een prominent lid van de Italiaanse Comorra die vorig jaar is aangehouden in Dubai en wordt uitgeleverd aan Italië. Zijn naam is in het verleden al heel vaak genoemd in relatie tot Ridouan Taghi en Rico de Chileen.  Woensdagochtend heeft het OM bekend gemaakt dat de beschuldiging aan het adres van Youssef is uitgebreid. Naast het lidmaatschap van de organisatie van zijn neef Ridouan Taghi wordt hij nu ook verdacht van betrokkenheid bij voorbereiding van moord dan wel poging doodslag of ernstige mishandeling. Het beoogde doelwit is volgens justitie een ex zwager van Ridouan Taghi. Deze ex-zwager zou zich schuldig hebben gemaakt aan bedreiging in de huiselijke sfeer van zijn ex, een zus van Ridouan Taghi. Uit berichtenverkeer tussen Taghi en een aantal handlangers leidt de politie af dat die ex-zwager door de  “knieën” of door de „handen” moest worden geschoten. Uiteindelijk heeft die bedreiging niet plaatsgevonden, mede omdat een neef van Taghi die een rol speelde bij de aansturing van de uitvoerders is opgepakt in Marokko op verdenking van betrokkenheid bij drugshandel. ||https://www.nrc.nl//nieuws/2022/07/06/berichten-over-rol-advocaat-inez-weski-waren-aanleiding-voor-arrestatie-van-neef-van-ridouan-taghi-a4135704
2022-07-07||Gynaecoloog Leiderdorp verwekte zeker 41 kinderen met eigen sperma||De inmiddels overleden gynaecoloog Jos Beek heeft in de jaren zeventig en tachtig zonder medeweten van draagmoeders zeker 41 kinderen verwekt met zijn eigen sperma. Dat blijkt uit nieuw onderzoek van het Alrijne-ziekenhuis in Leiderdorp, vroeger het Sint-Elizabeth Ziekenhuis, waar hij vruchtbaarheidsbehandelingen uitvoerde. Beek kampte met een zeldzame erfelijke aandoening, waardoor twee kinderen van een moeder met dezelfde aandoening jong overleden. De vrouwen die bij Beek kwamen waren op zoek naar een anonieme spermadonor. Tot de jaren negentig waren vruchtbaarheidsbehandelingen weliswaar niet aan wet- en regelgeving onderworpen, maar Beeks gedrag was ook vroeger al in strijd met normen en gedragsregels voor artsen. De gynaecoloog is verder doorgedrongen tot de privésfeer van patiënten dan noodzakelijk en heeft niet gedaan wat hij beloofde — „onacceptabel”, volgens Alrijne-bestuurslid Peter Jue. Ongeveer een jaar geleden werd het Alrijne-ziekenhuis benaderd door Fiom, specialist in afstammingsvragen, namens 21 kinderen die wilden weten wie hun vader was. Onderzoek wees toen uit dat alle moeders van de kinderen onder behandeling van gynaecoloog Jos Beek van het Sint-Elizabeth Ziekenhuis hadden gestaan. Omdat de wettelijke bewaringstermijn voor de patiëntendossiers is verlopen, was verder onderzoek nodig om te achterhalen of Beek nog meer kinderen stiekem heeft verwekt. Vanaf 1973 werkte Beek 25 jaar in het Sint-Elizabethziekenhuis. Hij ging solistisch te werk, staat in het Alrijne-rapport, en had een sterke drang naar aanzien. Het is volgens het rapport „zeer waarschijnlijk” dat Beek nooit andere spermadonoren gebruikte dan zichzelf: daar is geen registratie van aangetroffen. Aannemelijk is dat de gynaecoloog wist dat zijn gedrag onethisch was. Hij drukte patiënten expliciet op het hart met niemand te praten over de donorinseminaties. De afgelopen jaren komen er vaker verhalen naar buiten over gynaecologen die stiekem hun eigen zaad gebruikten bij de verwekking van kinderen. Jan Karbaat is hier het bekendste voorbeeld van: hij heeft tijdens vruchtbaarheidsbehandelingen mogelijk tachtig kinderen verwekt. De Zwolse gynaecoloog Jan Wildschut verwekte tussen 1980 en 1994 zeker 47 kinderen met zijn eigen sperma. Sinds 2004 is anoniem sperma doneren wettelijk verboden.||https://www.nrc.nl//nieuws/2022/07/06/gynaecoloog-leiderdorp-verwekte-zeker-41-kinderen-met-eigen-sperma-a4135700
2022-07-07||Tweede aanmeldcentrum asielzoekers komt in Bant||Het tweede aanmeldcentrum voor asielzoekers komt in Bant (Flevoland). Staatssecretaris Eric van der Burg (Asiel, VVD) meldt woensdag aan de Kamer dat het Centraal Orgaan opvang asielzoekers (COA) in de plaats een „kansrijke locatie” in beeld heeft en een kavel heeft aangekocht. Het is de bedoeling dat het centrum op loopafstand komt van een bestaand asielzoekerscentrum in Luttelgeest. De komst van het aanmeldcentrum in Bant moet de druk op het aanmeldcentrum in het Groningse Ter Apel verlichten. Op dit moment is Ter Apel nog de enige locatie waar asielzoekers zich kunnen aanmelden voor hun asielprocedure. De locatie in Bant moet plek bieden aan zo’n 250 tot 300 asielzoekers. Wel moet de gemeente Noordoostpolder nog akkoord gaan met de vestiging, zegt Van der Burg. Van der Burg noemt de komst van het aanmeldcentrum „een belangrijke stap” in het beter spreiden van de druk op de asielopvang in Nederland. In de tussentijd zoekt het kabinet door naar meer aanmeldcentra en opvanglocaties, terwijl tegelijkertijd wordt gewerkt aan het „beheersbaar maken” van de in- en uitstroom van asielzoekers. De afgelopen weken moesten asielzoekers door gebrek aan bedden in Ter Apel meerdere keren (buiten) op stoelen slapen. Asielzoekers konden meermaals niet worden overgebracht naar andere asielopvang, omdat die ook allemaal vol zitten. Eind juni stemden de voorzitters van de 25 veiligheidsregio’s in met een plan van een crisisteam, bestaande uit onder meer het Veiligheidsberaad. Dat plan betekent dat gemeenten de komende weken 7.500 statushouders (asielzoekers met een verblijfsvergunning) een tijdelijke woning moeten aanbieden. Ook moet iedere veiligheidsregio 225 extra opvangplekken regelen.||https://www.nrc.nl//nieuws/2022/07/06/tweede-aanmeldcentrum-asielzoekers-komt-in-bant-a4135701
2022-07-07||Groninger Heino Huizing (1970-2022) kreeg als kroegbaas Texel aan zijn voeten||De kist stond op de biljarttafel in de kroeg. Foute muziek op de achtergrond, bier en bitterballen voor de gasten. Hoewel Heino Huizing (52) plotseling overleed, had hij zijn begrafenis ongetwijfeld niet anders gewild. Honderden – misschien wel duizend – mensen kwamen langs om afscheid te nemen van de Texelse kroegbaas, een rasechte Groninger op een  Noord-Hollands Waddeneiland.  Texel is speciaalbier en speciaalbier op Texel is café De Slock. In de bruine kroeg van Heino Huizing staan zo’n 240 speciaalbieren achter de toog. Dat hij kroegbaas zou worden, was al vroeg duidelijk, zegt zijn zus Jaenet Huizing: „In de kantine van de voetbalvereniging en in de jeugdsoos stond hij als tiener al achter de bar.” Later had hij vakantiebaantjes op Ameland en Terschelling en hij werkte ook nog even in Luxemburg. Maar Texel, dat trok hem echt. Al was hij in het begin – bij aankomst zo’n 25 jaar geleden  – voor Texelaars nauwelijks te verstaan.  Huizing, geboren in het Oost-Groningse Jipsingbourtange en vernoemd naar de Duitse schlagerzanger Heino, sprak zo plat Gronings „dat hij echt langzaam moest pratenom verstaanbaar te zijn”, zegt voormalig compagnon Niels Witte. Heino begon als bedrijfsleider in het sjieke hotel De Lindeboom op Texel. Maar na enkele jaren kreeg hij de kans om met zijn vrouw Sita Mijwaard café De Slock over te nemen. Een echte bruine kroeg, al decennia een begrip onder Texelaars en toeristen. Dat een Groninger De Slock overnam, verbaasde velen, vertelt de geboren Texelaar Witte. Maar Huizing werd al snel geaccepteerd. „Hij was altijd in voor een praatje”, zegt Witte. „Er is niemand die Heino een lul van een vent vindt.” Al snel vond hij een gat in de markt. Café De Slock moest dé plek voor speciaalbier worden. Naast de ruim 240 bieren achter de toonbank had hij er twaalf op de tap. Maar zijn lievelingsbier? „Gewoon een kleintje pils”, zegt zijn vrouw Sita Mijwaard. „Liefst Amstel.” Zijn afkomst verloochende hij nooit. Elk jaar nam hij de stamgasten  mee naar een wedstrijd van zijn geliefde FC Groningen én naar de Nacht van Winschoten. „Zogenaamde excursies”, zegt Witte. „Het was voornamelijk bier drinken.” Eenmaal terug op Texel ontbrak het in het café niet aan Groninger metworst. „Die worst is zo grijs uitgeslagen dat een personeelslid eens dacht dat hij niet meer goed was”, vertelt Witte. Veertig worsten die Huizing net uit Groningen had gehaald, belandden in de prullenbak.  Op Texel, in Groningen of Winschoten, overal kwam hij bekenden tegen, zegt zijn vriend Fedor Eelman. „Moest-ie twintig meter lopen, dan was hij twintig minuten onderweg – iedereen kende Heino.”   Als hij niet in de deuropening van De Slock stond te zwaaien naar voorbijgangers, was hij te vinden achter de bar. Wekelijks draaide hij de bardiensten tot een uur of drie. En met plezier, hij was een echte kroegtijger. Zijn  motto: ‘Je hebt één garantie in het leven, De Slock is altijd open.’ Moest iemand de kroeg worden uitgezet, dan vroeg hij zijn vrouw Sita. Hij hield liever iedereen te vriend. Ook buiten het café zorgde Huizing  voor reuring. Na  de vrijmarkt was er op Koninginnedag jarenlang  niks meer te doen op Texel, mensen zochten het vasteland op voor feest.  Huizing organiseerde een feest in het park tegenover zijn kroeg, de KoningsParkty. Pinksteren? Ook een saaie boel. Dus begon hij zes jaar geleden een driedaags speciaalbierenfestival.   Al die activiteiten leverden hem in 2019 de titel Texelaar van het jaar op. „Als eerste en laatste tot nu toe, want corona brak uit”, zegt Mijwaard. Die zware periode haalde zijn ware aard naar boven: altijd positief, altijd creatief. Moest de kroeg dicht? Dan maakte hij met Sita een speciaalzaak voor bieren. Hadden anderen last van de lockdown, dan belde hij ze op – zoals zijn zus, die kapster is. „Kop der veur”, zei hij dan door de telefoon: volhouden.  Ook op het vasteland was Huizing  actief, om te  leren van andere horeca-ondernemers. Sterrenrestaurants en simpele bruine kroegen, overal ging hij langs – natuurlijk ook voor de gezelligheid. Bij een netwerkborrel waar het de bedoeling was dat je minimaal vijf nieuwe mensen leerde kennen op één avond, had Heino er al vijf gesproken in het eerste uur. „En daar bleef het niet bij”, zegt Jeroen Veen, die de borrel organiseert. „Hij kwam dan ook bij je op bezoek.”  Drie dagen voor zijn overlijden in mei was hij  op uitnodiging van een nieuwe cafégast  mee naar een wedstrijd tussen  FC Groningen en FC Twente.  ’s Ochtends bleef hij weg bij het hotelontbijt. De receptioniste vond hem, in zijn bed. Hartfalen. Mijwaard: „Een prachtige dood, maar dertig jaar te vroeg.”  Voorlopig blijft De Slock open. Ook het speciaalbierenfestival met Pinksteren ging door. Zonder Huizing, wel met hem in gedachten. Temidden van honderden bezoekers onthulde zijn vrouw de nieuwe naam van het evenement: Heino’s Biergarten||https://www.nrc.nl//nieuws/2022/07/06/groninger-heino-huizing-1970-2022-kreeg-als-kroegbaas-texel-aan-zijn-voeten-a4135702
2022-07-07||Opnieuw Britse bewindslieden opgestapt door gebrek aan vertrouwen in premier Johnson||Opnieuw hebben twee Britse bewindslieden hun functie als kabinetslid neergelegd. Will Quince (Kinderen en Gezinszaken) en Robin Walker (Scholen) maakten woensdag via Twitter bekend te stoppen. Beide staatssecretarissen laten weten geen vertrouwen meer te hebben in Boris Johnson. Dit nadat in februari naar buiten was gekomen dat de premier in februari Chris Pincher had benoemd als plaatsvervangend chief whip, terwijl hij wist dat deze van seksueel wangedrag was beschuldigd. De chief whip heeft de taak om in het Lagerhuis de fractiediscipline te bewaken. Dinsdag dienden twee ministers hun ontslag al in. Deze week gaf Johnson toe op de hoogte te zijn geweest van een klacht van ongewenst gedrag door Pincher, ingediend tegen het parlementslid in 2017. Walker laat weten dat „recente gebeurtenissen” hem duidelijk hebben gemaakt dat de conservatieve partij „is afgeleid van haar kernmissies”. Volgens hem zijn de partijprestaties overschaduwd door fouten en vragen over de integriteit van de partij, waardoor zich genoodzaakt ziet te stoppen. Quince noemt de „onjuistheid” over de informatie die hij kreeg van Johnson over Pincher als reden voor zijn terugtreden. Ook Jo Churchill, een onderminister bij het ministerie van Milieu, Voedsel en Plattelandszaken, is woensdag afgetreden uit protest tegen Johnson. „De recente gebeurtenissen maken duidelijk dat integriteit, competentie en oordeelsvermogen essentieel zijn voor een premier”, zegt Churchill. Volgens haar ontbreekt het Johnson daaraan. Dinsdag legden de Britse ministers Rishi Sunak en Sajid Javid hun functies al neer. Sunak, als minister van Financiën een van de belangrijkste bewindslieden in het Britse kabinet, en gezondheidsminister Sajid Javid maakten vrijwel gelijktijdig bekend op te stappen. Ook een tiental minder prominente partijleden van de Conservatieve Partij stopten met hun werk voor premier Johnson. Johnson is ondertussen zelf niet van plan om zijn ontslag in te dienen. Tijdens het wekelijkse vragenuurtje kreeg de premier meerdere kritische vragen over zijn handelen, maar volgens Johnson is het zijn „baan om door te gaan”. Johnson zegt een vertrek pas te overwegen als hij het gevoel heeft dat de regering niet door kan met hem, maar dat is volgens hem niet aan de orde.||https://www.nrc.nl//nieuws/2022/07/06/opnieuw-britse-bewindslieden-opgestapt-door-gebrek-aan-vertrouwen-in-premier-johnson-a4135699
2022-07-07||Consumentenbond Bonaire daagt het Rijk voor de rechter: ‘Nederland moet waardig bestaan verzekeren’|| Als pastoor op een overwegend katholiek ons-kent-ons-eiland komt Marc Hooijschuur (50) bij veel inwoners van Bonaire op bezoek. Wat hij dan vaak ziet: afbladderende verf, verkleurde gordijnen, versleten bankbekleding, een verroeste koelkast. „De daken zijn meestal van golfplaten en de vloeren van beton”, zegt Hooijschuur aan de telefoon. Wat hij ook vaak ziet: Nederlandse bewindspersonen die op werkbezoek zijn op Bonaire en die zeggen dat het eiland zo mooi is, dat ze goed willen luisteren naar de bewoners, en dat ze de zorgen begrijpen. Hooijschuur: „Ze zijn allemaal welkom hoor, maar het leven van de Bonairianen die het moeilijk hebben, verbetert nauwelijks.” De eilanden Bonaire, Sint Eustatius en Saba werden in 2010 bijzondere gemeenten van Nederland – samen heten ze Caribisch Nederland. Officiële armoedecijfers zijn er niet, maar uit meerdere rapporten blijkt dat armoede er een hardnekkig probleem is. Zo schreef de Nationale Ombudsman in 2019: „De schrijnende armoede op de drie eilanden en de signalen dat hierin weinig verandering komt, baren de Nationale ombudsman zorgen.” In 2015 schreef een commissie onder leiding van oud-minister Liesbeth Spies dat een „omvangrijk deel van de bevolking” dagelijks armoede ervaart. Het kabinet belooft al jaren  de kwaliteit van leven op de eilanden te willen verbeteren. Tot nu toe lukt  dat nauwelijks, blijkt uit het laatste jaarlijkse rapport hierover (2021) van het ministerie van Sociale Zaken en Werkgelegenheid. Daarom bereidt de Bonairiaanse consumentenbond Unkobon met een Amsterdams advocatenkantoor een rechtszaak tegen de Nederlandse staat voor. „We willen afdwingen dat Nederland óók haar inwoners in Caribisch Nederland van een waardig bestaan verzekert”, zegt Wietze Koopman, die zich binnen Unkobon bezighoudt met de rechtszaak. Koopman (71) verhuisde in 2003 uit Nederland naar Bonaire. Jarenlang werkte hij als belastinginspecteur,  nu wilde hij „gaan genieten van het leven”. Met argusogen volgde hij in 2010 de plannen van het Rijk voor de invoering van een nieuw belastingstelstel in Caribisch Nederland. „Er zou een enorme lastenverschuiving gaan plaatsvinden: inkomen en winst zouden minder belast worden en producten meer. De sterkste schouders zouden dus minder gaan dragen en de zwakste meer.” Het nieuwe belastingstelsel kwam er in 2011 en zorgde voor flinke prijsstijgingen. Op Bonaire betaal je nu zo’n 9,50 dollar (zo’n 9,30 euro) voor een pot pindakaas, en hetzelfde voor een kilo witte druiven. De prijsstijgingen zijn een belangrijke oorzaak van de armoede. Die armoede is namelijk voor een belangrijk deel te wijten aan het grote verschil tussen de prijzen (hoog) en de inkomens (laag). Op Bonaire was het gemiddelde besteedbaar inkomen per huishouden in 2020 31.900 dollar (zo'n 25.900 euro), volgens  het Centraal Bureau voor de Statistiek (CBS). In Europees-Nederland was dat 32.400 euro. Net als pastoor Hooijschuur komt ook sociaal werker Janny Rombley (33) veel over de vloer bij Bonairianen. „Ik zie lege koelkasten, veel rommel. Als je veel moet werken om rond te komen, heb je vaak weinig energie en tijd over om ook je huis nog opgeruimd te houden.” Dat veel Bonairianen lastig rondkomen, is niet alleen te zien aan hun huizen, zegt pastoor Hooijschuur. „Ze hebben vaak meerdere banen, omdat ze het met één financieel niet redden. Ik zie dezelfde jongens die overdag in de bouw werken, ’s avonds in hotels werken – als beveiliger. En sommige mensen werken zeven dagen per week.” Rombley ziet het ook in de supermarkt. „Je kunt hier op krediet boodschappen doen, dan moet je bij de kassa je handtekening op een bonnetje zetten. Bijna dagelijks zie ik dat.” Vóór het nieuwe belastingstelsel zag ze dat ook gebeuren, zegt ze, maar veel minder vaak. Wietze Koopman richtte in 2012 met kennissen consumentenbond Unkobon op. Ze zagen hoe de kosten voor levensonderhoud „de pan uitrezen” en wilde iets doen. Ze probeerden bijvoorbeeld het lokale energiebedrijf te overtuigen zijn tarieven niet te verhogen. Nu maken ze zich al een paar jaar hard voor de invoering van een sociaal minimum in Caribisch Nederland. Dat is het minimale bedrag dat iemand nodig heeft om in de kosten van de eerste levensbehoeften te voorzien. De drie eilanden kennen wel een minimumloon en uitkeringen, maar die zijn te laag en niet gekoppeld aan een door de staat vastgesteld sociaal minimum. Op Bonaire is het minimumloon per uur bijvoorbeeld 6,03 dollar (zo'n 5,90 euro). In Europees-Nederland is dat 10,67 euro (voor een 38-urige werkweek). In 2019 beloofde het kabinet in toe te werken naar een sociaal minimum voor de drie eilanden. Het berekende daarvoor een bedrag. Dat is nu nog te laag om in de kosten voor levensonderhoud te voorzien, maar het idee is dat het kabinet met bijvoorbeeld subsidies de kosten op de eilanden verlaagt en dat het nu berekende ‘theoretische’ sociaal minimum op die manier een echt sociaal minimum wordt. Het Rijk verhoogt daarom ook met kleine stappen de uitkeringen en minimumlonen. „Het zijn allemaal druppels op een gloeiende plaat, waardoor hier al jaren niet echt iets is veranderd aan de armoedeproblematiek”, zegt Koopman, die zelf wel goed kan rondkomen. Uit de meest recente beschikbare cijfers van het CBS blijkt zelfs dat in 2020 het aandeel huishoudens in Caribisch Nederland met een inkomen dat lager is dan de gestelde norm juist was toegenomen in plaats van afgenomen – van 28 procent in 2019 naar 29 procent in 2020. Met enige regelmaat worden er rechtszaken tegen de Nederlandse staat aangespannen, zegt Douwe Jan Elzinga, emeritus hoogleraar staatsrecht. Vaak zonder succes, maar deze zaak acht hij kansrijk. „Je moet wel een heel goed verhaal hebben, wil je artikel 1 van de Grondwet [gelijke behandeling van alle Nederlanders] overtreden.” „De minister zet zich in om te doen wat nodig is om de armoede in Caribisch Nederland terug te dringen”, zegt een woordvoerder van minister Carola Schouten (Armoedebeleid, CU). „Het tempo en de mate van verhogingen van het minimumloon moeten steeds zorgvuldig worden afgewogen. Een te snelle en grote verhoging zou negatieve gevolgen voor de economie en de arbeidsmarkt van het Caribisch gebied kunnen hebben. De beoogde kostenverlagingen zijn helaas ook niet van vandaag op morgen gerealiseerd, wat eveneens tot een stapsgewijze aanpak noopt.” Over de rechtszaak van Unkobon zegt de woordvoerder dat het de consumentenbond „uiteraard vrijstaat” om een „dergelijke procedure aan te spannen”.||https://www.nrc.nl//nieuws/2022/07/06/bonairianen-hebben-het-moeilijk-en-dat-verbetert-nauwelijks-a4135698
2022-07-07||‘Vriendschappen kan ik begrijpen. Familie, daar heb ik niets mee’||Leerlingbegeleider en docent duurzaamheid Françoise Zinhagel (54) uit ’s-Hertogenbosch verliet op haar zestiende het pleeggezin waar zij als baby werd geplaatst. Zij is moeder én pleegmoeder. ‘Toen ik dik tien jaar geleden voor crisispleegzorg koos, kreeg ik cursussen. Jeugdzorg kwam op bezoek, heeft contact met mijn pleegzoon om te horen hoe het volgens hem gaat en houdt alles goed in de gaten. Dat ken ik helemaal niet van vroeger. Ik kan mij niet herinneren dat er ooit iemand kwam kijken om te zien hoe het met mij ging. Hadden ze dat maar gedaan. Dan had ik meteen gevraagd of ze mij daar weg konden halen. „De mensen bij wie  ik  woonde, waren niet geschikt als ouders. Meneer werd continu overal ontslagen waardoor mevrouw moest bijspringen. De kinderen, ze hadden er zelf ook vijf, leefden meer op straat dan dat ze thuis waren. Gezelligheid of warmte was er niet. Als er werd gelachen, was dat omdat er iemand werd uitgelachen.  Ik trok me zoveel mogelijk terug op mijn kamer en verdween in mijn boeken. Ik hield en houd enorm van lezen. „Geen idee wat hun motivatie was om een pleegkind in huis te nemen. Ik heb dat nooit aan ze gevraagd. En ik heb ook geen dossier. Ze zeiden altijd dat mijn biologische moeder mij had weggedaan. Ik ben als baby bij de nonnen in Utrecht of Zeist terechtgekomen. Daarna heb ik even bij een ander pleeggezin gewoond, en toen kwam ik bij deze familie terecht. Het interesseert mij niet hoe het allemaal precies is gegaan. Het verandert niets aan de situatie of ik het wel of niet begrijp. Ik heb het overleefd. „Toen ik daar op mijn zestiende vertrok, kon het echte leven beginnen. Al had ik geen idee wat dat was. Ik dacht: ‘wat doen normale mensen?’. Nou, die werken en leven. Dus dat ging ik ook doen. Ik had allerlei baantjes. Van caissière tot krantenbezorger. En ik kreeg een studiebeurs, omdat ik net zoals mijn vriendinnen een middelbare beroepsopleiding tot chemisch analist ging doen. Ik koos de korte opleiding, maar kreeg al snel te horen dat ik daar te slim voor was. Ik had geen idee. Aan school had ik nauwelijks meer wat gedaan sinds ik klappen kreeg van mijn pleegouders omdat ik betere cijfers haalde dan hun eigen kinderen. ‘Na mijn opleiding deed  ik jarenlang nachtdiensten in laboratoria. Lekker rustig. Niet veel  mensen om mij heen. Maar het werk was weinig uitdagend. In die tijd waren er ook veel vacatures in de zorg en daarom liet ik me omscholen tot psychiatrisch verpleegkundige. Dat hield ik niet lang vol nadat ik met jongeren was gaan werken. Ik wilde ze graag helpen, maar soms lukte dat niet. Eén jongen staat mij nog heel helder bij: hij was allergisch voor de enige medicatie die hem nog een beetje een normaal leven kon geven. Zo verdrietig. Mijn hart brak. Ze zeiden dat mijn biologische moeder mij had weggedaan „Niet lang daarna werd ik zwanger en de vader vertrok met de noorderzon. Ik ben toen thuisblijfmoeder geworden, want ik vond dat ik mijn kind een gelukkige jeugd en een goede basis moest geven. Ik heb geen seconde getwijfeld of ik dat kon. Ik las opvoedingsboeken en sprak veel met de vroedvrouw toen ik zwanger was. En ik wist natuurlijk heel goed hoe het niet moest. Toen Beau vijf jaar was, ging ik de administratie van een kinderdagverblijf doen en daarna werd ik technisch onderwijsassistent. En daar belande ik op mijn plek: het onderwijs. Ik werd invaller voor natuur-, schei- en wiskunde. „Jarenlang ging dat goed, maar ik had natuurlijk helemaal geen papieren. Rond 2017 werd het opeens een enorm ding of je als docent wel of niet bevoegd was. Ik probeerde in deeltijd mijn diploma te halen zodat ik als wiskundedocent kon blijven werken. Maar na twee jaar ben ik afgehaakt. Ik moest dingen leren die ik op de vmbo-school waar ik werk, nooit zal gebruiken. Daarop werd ik leerlingbegeleider en coördinator duurzaamheid. Inmiddels geef ik ook les in duurzaamheid. „Voor mij gaat duurzaamheid niet over het opruimen van plastic of het isoleren van je huis, maar over de keuzes die je maakt. Prima wat je kiest, maar doe dat wel op basis van kennis. Dus weet wat de gevolgen zijn als je iedere maand nieuwe kleding koopt. En wat het effect is als de verwarming altijd op 24 graden staat. Ik vraag mijn leerlingen altijd om alles thuis te bespreken. Zodat het gesprek tussen ouders en kinderen wordt gevoerd. Zo probeer ik ook de ouders een beetje op te voeden. „Als leerlingbegeleider zie ik regelmatig dezelfde kinderen. Ik ga het liefst hard met ze aan de slag in de schooltuin. Ondertussen  vraag ik wat er aan de hand is. Hoe hun leven eruitziet. Zo’n gesprek met een kind vind ik makkelijker dan met een volwassene. Vroeger dacht ik altijd dat ik volwassenen eng vond, maar ik geloof dat ik ze vooral onbetrouwbaar vind. Dat zal wel door mijn verleden komen. Ik werk liever in hun tuin dan dat ik bij ze op de koffie ga. Familie zegt mij niets. Vriendschappen kan ik begrijpen. Maar familie? Nee, daar heb ik niets mee – al heb ik een zoon, en vang ik al tien jaar een jongetje op als het bij hem thuis niet lekker loopt. Ik zie mensen als individu. Als waardevol individu. En als ik een kind kan helpen, dan doe ik dat.”||https://www.nrc.nl//nieuws/2022/07/06/vriendschappen-kan-ik-begrijpen-familie-daar-heb-ik-niets-mee-a4135696
2022-07-07||Bedreigingen en vernielingen op Pride Photo-festival||De foto’s van Prins de Vos op het jaarlijks rondreizende festival Pride Photo zijn in de openbare ruimte beklad. Met name de foto van een halfnaakte trans man Levi Jacobs met zijn, zo noemt Jacobs het, „nieuwe piemel”. Ook heeft zowel Jacobs als De Vos bedreigingen ontvangen. Afgelopen vrijdag streek het Pride Photo-festival neer in Maastricht. Daar hebben vandalen op de openingsnacht foto’s beklad en besmeurd. Bovendien zijn vijf jongeren die avond het plaatselijke COC binnengedrongen.  Op de IJ-promenade in Amsterdam, waar het festival in april van start ging, zijn de foto’s met stickers beplakt. Hoewel op het Jaarbeursplein in Utrecht alles rustig bleef, was het in mei bij de volgende halte, de Peperdijk in het centrum van Vlissingen, opnieuw raak. Op de foto van de halfnaakte Jacobs werd een groot rood kruis gekliederd. In juni, bij de volgende halte in Almere, werden de panelen met het werk van De Vos losgeschroefd en omgedraaid. De tentoonstelling daar sloot een week eerder dan gepland, om de beschadigde werken te herstellen.  „Vorig jaar was er geen vuiltje aan de lucht”, zegt Gijs Stork, woordvoerder van het festival. „Maar dit jaar is alles anders.” De organisatie van Pride Photo heeft, zo zegt Stork, in Vlissingen, Almere en Maastricht aangifte gedaan van vernieling. „Maar wat daarmee gebeurt? We vrezen helemaal niks.” Voor de fotograaf en zijn geportretteerde is de gang van zaken „verdrietig, teleurstellend en boosmakend”. De Vos: „Mijn foto’s gaan helemaal niet over seks. Ze zijn niet pornografisch of aanstootgevend. Ze gaan over kwetsbaarheid, vergankelijkheid, het verstrijken van tijd. Dat Levi trans is, was niet de reden om hem te volgen met mijn camera. Ik vond hem een mooi en kwetsbaar persoon. Toen ik hem leerde kennen, leefde Levi in een kraakpand, werd eruit gezet, bivakkeerde in een caravan. Alles was in beroering, niet alleen zijn lichaam maar zijn hele leven. En langzaam – zo zag ik – groeide hij in zijn nieuwe lichaam. Hij werd een soort Griekse god. Dat proces wilde ik vastleggen. Dát is belangrijk. Niet of hij op sommige foto’s halfnaakt staat.” Jacobs: „Ik ben geschrokken van de nieuwe preutsheid in Nederland en de reacties die ons werk oproept. Ik word online bedreigd. Op sociale media wordt sinds mei opgeroepen tot vernieling van de werken. Ik kan dat soort commentaren een half uur aan. Dan ben ik kapot. Ik zit dus haast niet meer online.” De Vos wordt sinds de tentoonstelling in Almere ook telefonisch bedreigd. „Mannen bellen me anoniem en zeggen dat ze met me willen praten. Maar dat is helemaal niet zo. Ze willen alleen hún verhaal doen, me uitkafferen. Er is helemaal geen interesse bij de haatzaaiers en de vandalen om mijn serie, waar ik zeven jaar aan heb gewerkt, serieus te bekijken. Mijn werk is door hen in één handomdraai gereduceerd tot porno.” Prins de Vos (1991) ontmoet dichter, kunstenaar en trans man Levi Jacobs (1993) in 2014. Hij ziet foto’s op Facebook van een jonge, schuchtere man van twintig. Jacobs krijgt al vanaf zijn vijftiende vrouwelijke hormoonremmers en vanaf zijn zestiende injecties met testosteron. Die stoppen zijn menstruatie en borstgroei. Maar het proces gaat langzaam. Op die eerste foto’s van wat uit zal groeien tot de serie Boys Do Cry, zie je een onzekere Jacobs. Geen borsten, nog geen baardgroei, wel puppy-vet. Verlegen kijkt hij in de camera.  Voor Boys Do Cry volgde De Vos Jacobs zeven jaar lang. De serie laat zien hoe hij verandert: schuchter, iets minder schuchter, en uiteindelijk heel zeker bewegend in de queer scene van Amsterdam. Zijn laatste, „zeer pijnlijke” operatie is aan het eind van de serie achter de rug, zegt Jacobs. Net boven zijn schaamstreek heeft hij de woorden ‘Boys Do Cry’ getatoeëerd. Want dat is hoe het is. Als man huil je wel degelijk. De Vos’ fotoserie werd geselecteerd voor Pride Photo. Dit festival, in 2020 voor het eerst gehouden in de Oude Kerk in Amsterdam, verhuisde in 2021 naar de straat, de openbare ruimte. In plaats van één tentoonstellingsplek, kwamen er plekken in alle provincies waar de foto’s naartoe reizen. De lhbti-gemeenschap krijgt zo een brede stem. Emancipatie en schoonheid gaan hand in hand.  Pride Photo speelt zich met opzet in de openbare ruimte af, op plekken waar veel mensen komen. En dat vindt De Vos goed. „Zo kunnen mensen die geen museum bezoeken of een duur fotoboek kunnen aanschaffen de foto’s gratis zien. Dit is een prachtige kans voor emancipatie – daar ben ik nog steeds van overtuigd. En als mensen met rode verf willen smijten, dan doen ze dat maar.” Gijs Stork is vastberaden: „Gelukkig blijven gemeentes ons steunen. Ook in Maastricht. De wethouder heeft daar met een emmer en een schuurspons de panelen helpen schoonmaken. Nee, wij trekken ons zeker niet terug.”  
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/06/bedreigingen-en-vernielingen-op-pride-photo-festival-a4135695
2022-07-07||Nieuwe waterstoffabriek moet Rotterdamse Shell-raffinaderij groener gaan maken||Olieconcern Shell gaat zijn raffinaderij in de Rotterdamse haven uitbreiden met een groene waterstoffabriek. Dat meldt het bedrijf woensdag. Volgens Shell vervangt groene waterstof „een deel” van het grijze waterstofgebruik, waarmee de productie van benzine, diesel en kerosine „gedeeltelijk koolstofvrij” wordt. Hoe groot dit deel is, meldt het bedrijf niet. De fabriek moet in 2025 in gebruik zijn. Het bedrijf, dat zegt dat de groene waterstoffabriek de grootste van Europa wordt, geeft in de verklaring ook geen financiële details over het project. De hernieuwbare stroom voor de fabriek komt van Hollandse Kust, het windpark in de Noordzee dat deels eigendom is van Shell. Het bedrijf ziet de bouw van de fabriek als onderdeel van het doel om in 2050 klimaatneutraal te zijn. Bij de productie van groene waterstof komen geen broeikasgassen vrij. Het bericht van Shell volgt kort op de publicatie van een onderzoek van Milieudefensie, dat stelt dat 29 grote Nederlandse bedrijven hun uitstoot van broeikasgassen onvoldoende terugbrengen. De milieuorganisatie won in mei vorig jaar een rechtszaak van Shell, waardoor het bedrijf de uitstoot van al zijn broeikasgassen in lijn moet brengen met de afspraken uit het Klimaatakkoord van Parijs. Dit betekent dat het olieconcern zijn wereldwijde uitstoot voor 2030 met 45 procent moet reduceren (ten opzichte van 2019).  De Shell-raffinaderij in Rotterdam was in 2019 met bijna 2 miljoen kilogram emissie de op vier na grootste vervuiler van stikstofoxiden in Nederland, achter onder meer Tata Steel en luchthaven Schiphol. Dat blijkt uit een lijst met de honderd grootste stikstofoxiden-bronnen in Nederland – op basis van cijfers van de nationale emissieregistratie – die minister Christianne van der Wal (Natuur en Stikstof, VVD) in april dit jaar naar de Tweede Kamer stuurde. Shell Nederland Chemie BV in Moerdijk stond in dat jaar op plek 8 met ruim 1 miljoen kilogram emissie. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/06/nieuwe-waterstoffabriek-moet-rotterdamse-shell-raffinaderij-groener-gaan-maken-a4135685
2022-07-07||Noorwegen voorkomt grotere gastekorten: stakingen bij staatsenergiebedrijf beëindigd||De Noorse overheid heeft dinsdag met een interventie een einde gemaakt aan stakingen bij het staatsenergiebedrijf Equinor. Dat hebben het ministerie van Arbeid van Noorwegen en vakbond Lederne bekendgemaakt. Het einde van de stakingen — ingezet voor hogere lonen — is goed nieuws voor de Europese energievoorziening. Als de stakingen waren doorgegaan zoals gepland, dan kon grootleverancier Noorwegen vanaf zaterdag 56 procent minder gas exporteren. Dinsdag legden werknemers van drie gas- en olievelden van Equinor hun werkzaamheden neer. Personeel van zeven andere locaties was van plan zich daar deze week bij aan te sluiten: nog eens vier gas- en olievelden stilleggen op woensdag, drie extra op zaterdag. Voordat de staking werd beëindigd stegen de Europese gasprijzen tot het hoogste niveau in vier maanden. De laatste jaren haalde Europa tussen de 20 en 25 procent van haar gas uit Noorwegen. Gistermiddag zei de Noorse overheid nog dat ze niet van plan was zich in het loongeschil te mengen. Dat is nu toch gebeurd, volgens arbeidsminister Marte Mjøs Persen vanwege de „dramatische impact” die stakingen „in het kader van de huidige Europese situatie” dreigden te hebben. Het is volgens haar belangrijk dat Noorwegen zijn reputatie als betrouwbare en voorspelbare energieleverancier behoudt. Een derde partij is nu door de overheid verplicht te bepalen of en in hoeverre Equinor-personeel loonsverhoging toekomt.||https://www.nrc.nl//nieuws/2022/07/06/noorwegen-voorkomt-grotere-gastekorten-stakingen-bij-staatsenergiebedrijf-beeindigd-a4135687
2022-07-07||Opnieuw geen vergunning voor Terschellings festival eilân||Het festival eilân op Terschelling mag ook in 2022 niet worden georganiseerd. Nadat de rechter in 2019 vijf dagen voor aanvang de doorgang van de eerste editie van het evenement blokkeerde, verleent de gemeente Terschelling nu geen evenementenvergunning. Dat heeft zij dinsdag bekendgemaakt. De organisatie van het festival, dat plaats zou vinden van 15 tot en met 18 september, schrijft in een eerste reactie „met grote verbijstering” de onderbouwing van de gemeente te hebben gelezen. De gemeente meldt dat het besluit volgt op basis van adviezen van de veiligheidsdiensten. De festivalorganisatie zou niet aan alle voorwaarden kunnen voldoen om het evenement gezond en veilig te laten verlopen. Zo zou er een extra ambulance op het eiland aanwezig moeten zijn, maar stelt de ambulancedienst geen extra inzet te kunnen leveren tijdens de dagen waarop het festival plaats zou moeten vinden. Ook vrezen de adviserende organisaties het gebruik van groene accu’s in het natuurgebied waar het festival plaatsvindt. Dit gebied zou bij een incident met de accu’s kwetsbaar en lastig te bereiken zijn.  Festivalorganisator Chasing The Hi-Hat spreekt van een „opmerkelijk en onredelijk besluit”. Volgens de initiatiefnemers zijn de beoogde accu’s bewezen veilig en zijn soortgelijke systemen vorige maand nog ingezet bij festival Oerol op Terschelling. Ook zou een andere gecertificeerde aanbieder van ambulances zijn gevonden om gedurende het evenement stand-by te staan, zodat de ambulancezorg op het eiland niet in gevaar komt. Verder noemt het festival aanvullende voorwaarden van het verlichten van een bos van 6,5 hectare „technisch onhaalbaar, (…) zinloos en strijdig met onze zorgplicht voor de natuur”, daar slechts een deel van het bos gebruikt zou worden tijdens het festival. In 2019 ging ook al een streep door festival eilân. Toen was het de rechter die ingreep na klachten van een groep eilandbewoners verenigd in Stichting Ons Schellingerland over mogelijke milieuschade door het festival. De rechter oordeelde destijds dat niet duidelijk was of de stikstofuitstoot van het festival negatieve effecten zou hebben op het nabijgelegen natuurgebied. Toch ondernam Chasing The Hi-Hat een nieuwe poging om het festival te organiseren, omdat „alle specialisten vonden dat het kon”. Volgens de festivalorganisatie zeiden ecologen, stikstofspecialisten en „zelfs de provincie” dat het festival gewoon plaats had kunnen vinden, omdat er ecologisch niets op aan te merken zou zijn. Nu de vergunning door de gemeente is geweigerd, beraadt eilân zich op verdere stappen: „Voor ons als organisatie is de schade enorm, maar het precedent wat met deze beslissing wordt gezet kan ook andere evenementen raken.”  Voor dit jaar stonden onder meer artiesten als Eefje de Visser, Goldband en Jungle by Night op het programma. Er werd rekening gehouden met 6.000 bezoekers.||https://www.nrc.nl//nieuws/2022/07/06/opnieuw-geen-vergunning-voor-terschellings-festival-eilan-a4135686
2022-07-07||Je gunt elke school een bezoek van de Sekszusjes||De Sekszusjes waren in de vierde aflevering van Naakt voor de klas (NPO3) bij het onderwerp waar ze eigenlijk voor gekomen waren: seksplezier. Het duo maakte furore met hun YouTubeserie over seks, en verschijnt nu ook op televisie. De gemiddelde tv-kijker is weliswaar 56 jaar, maar oude mensen kunnen ook best wat seksuele voorlichting gebruiken. Op een middelbare school praatten Marcella en Krista Arriëns over hoe je duidelijk maakt wat je graag wil in bed, en hoe je überhaupt zelf weet wat je graag wil. Vaak is seks op het plezier van jongens gericht, en op de conventies, hoe je denkt dat het hoort.  Er valt bij de scholieren nog een wereld te winnen, zo blijkt. Waarom seks? „Misschien om de jongen een plezier te doen”, zegt het ene meisje. „Als de jongen is klaargekomen, is de seks klaar”, zegt de ander. Het derde meisje vindt masturbatie „vies en egoïstisch”. Je zou iedere school een bezoek van de Sekszusjes gunnen. Niet alleen geven ze les over seks, ze geven ook les over hoe je seksles moet geven. Seksuele voorlichting richt zich vaak op de technische en gevaarlijke kanten van seks. De Sekszusjes willen dat het meer gaat over de beleving. Deze tv-reeks is een stuk conventioneler gemaakt dan de YouTube-filmpjes, waar de zussen inventief werkten met een zelfgebouwd decor, geestige props en liedjes. Gelukkig zijn er nog een paar speelse ideeën doorgekomen. Zo zitten de deskundigen die ze raadplegen als kleine Wiplala’s in de lockers van de school verstopt. Ook zijn er nog wat kleipoppetjes-animaties.  Bovenal tonen de Sekszusjes hun inventiviteit in de manieren waarop ze les geven. Zo maken ze een meisje duidelijk dat ze beter moet zeggen wat ze niet wil door haar sportoefeningen te laten doen. En ze laten een schoolklas taartjes voor elkaar maken. Alle antwoorden die ze van de kinderen krijgen over jump squats, verticaal gesneden aardbeien en verkeerde drankjes, tonen aan waarom het zo moeilijk is om te zeggen wat je wel en niet wil in bed. Samengevat: de kinderen willen niet moeilijk  doen, ze willen de sfeer niet verpesten.  Wanneer je kunstenaars vraagt naar de betekenis van hun kunstwerk,  komt er vaak vaag gelul uit. Maar als je ze vraagt naar hun kwasten en hun verf, dan komen ze los. Het loont om kunst als ambacht te benaderen. Ook omdat de diepere lagen dan als vanzelf verschijnen. InDe kleuren van Caspers (NPO2) benadert Charlotte Caspers kunst vanuit kleuren. Eerder koos de kunstenaar en kunsthistorica de ambachtelijke weg in Het geheim van de meester. Na rood en blauw was ze dinsdagavond aanbeland bij de kleur der kleuren: zwart. Die kleur brengt Caspers van de oertijd naar de toekomst. Ze begint bij de 29.000 jaar oude  houtskooltekeningen van de Grot van Peche Merle in Frankrijk. En ze eindigt bij de uitvinding van het Vantablack: het zwartste zwart dat wordt gebruikt om de binnenkant van telescopen donker te maken. En nog altijd is het hoofdbestanddeel hetzelfde: koolstof van verbrand hout. Caspers laat zien hoe een kunstenaar met houtskool werkt, hoe een inktkundige inkt maakt, hoe zwarte lakense stof de garderobe van de rijken in de zeventiende eeuw domineerde. Om de metaforische betekenis van zwart te tonen, maakt ze ook een uitstapje naar de black-metalband Terzij de Horde, die gedichten van Marsman verwerkt in hun oergrom van diepe pijn.  Zwart staat hier voor de duistere kant van het leven, waar sommige mensen zich toe aangetrokken voelen. De drummer van de metalband zegt dat zwart ook een beginpunt is: eerst maak je alles zwart en vanuit daar bouw je iets op. Dat deed me denken aan Zwart Vierkant, het schilderij van Malevitsj. Maar gek genoeg sloeg Caspers die over.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/06/je-gunt-elke-school-een-bezoek-van-de-sekszusjes-a4135689
2022-07-07||Aflevering 6: De erfzonde|| Kan schuld van generatie op generatie overgedragen worden? Welke invloed heeft opvoeding op onze beleving van schuld? En wat als je de fouten van je ouders herhaalt?  Deze aflevering gaat over intergenerationele schuld. Annette da Graça kon door haar eigen traumatische opvoeding lang geen goede moeder zijn. Toch heeft zij de band met haar kinderen weten te herstellen. Hoe doorbreek je de cirkel van schuld? Ook lezen over Annette da Graca? Haar verhaal, en dat van de andere ‘schuldigen’ uit deze serie, vind je via https://www.standaard.be/plus/tag/gedane-zaken. In deze podcast worden gevoelige thema’s behandeld. Het verliezen van een kind kan een traumatische gebeurtenis zijn die tot depressie kan leiden. Of erger. Heb jij momenten waarop je het leven niet meer ziet zitten? Praat dan met een van onze hulpverleners via telefoonnummer 0800-0113 of chat. Ben je betrokken geweest bij een ingrijpende gebeurtenis en wil je weten of herstelbemiddeling iets voor je is? Kijk dan op de site van Perspectief Herstelbemiddeling of bel hen op 030 - 234 00 45.||https://www.nrc.nl//nieuws/2022/07/06/aflevering-6-de-erfzonde-a4135694
2022-07-07||Aflevering 5: Vergeving|| Alles begrijpen is alles vergeven, maar hoe herstel je wat niet meer goed te maken is? Heb je een ander nodig om jezelf te vergeven? En kun je door schuld een beter mens worden? Deze aflevering van Mijn Schuld gaat over het onvergeeflijke. Aan het woord is een dader van seksueel kindermisbruik. Kan je jezelf ooit vergeven als de maatschappij je als een monster ziet? Wil je dit verhaal ook lezen? Alle gesprekken zijn ook te vinden via https://www.standaard.be/plus/tag/gedane-zaken. In deze podcast worden gevoelige thema’s behandeld. Praten over zelfmoordgedachten kan anoniem via de chat op www.113.nl of bel 113 (gebruikelijke telefoonkosten) of 0800-0113 (gratis). Heb je zelf te maken gehad met seksueel misbruik en/of geweld? Neem dan contact op met Slachtofferhulp Nederland, via telefoonnummer 0900-0101, contact via de chat kan ook, ga dan naar www.slachtofferhulp.nl  Ben je - of ken je - iemand die zich zorgen maakt over zijn seksuele gevoelens en gedrag naar minderjarigen? Ga dan anoniem in gesprek: 0800 266 6436. Er is hulp! www.stopitnow.nl Ben je betrokken geweest bij een ingrijpende gebeurtenis en wil je weten of herstelbemiddeling iets voor je is? Kijk dan op de site van Perspectief Herstelbemiddeling of bel hen op 030 - 234 00 45.||https://www.nrc.nl//nieuws/2022/07/06/aflevering-5-vergeving-a4135693
2022-07-07||Aflevering 4: De schandpaal|| Wat als je schuld openbaar moet belijden? Wie zonder zonde is werpe de eerste steen, leerde de Bijbel ons, maar hoe is het om het mikpunt van die afkeur te zijn? Waar loopt schuld dan over in schaamte? Deze aflevering van Mijn Schuld gaat over het publieke oordeel. Marcus Azzini stapte op als artistiek leider van een theatergezelschap na diverse meldingen van grensoverschrijdend gedrag. Hij zag zijn naam in kranten voorbij komen. Wat als je schuld door iedereen besproken wordt? Ook lezen over Marcus Azzini? Zijn verhaal, en dat van de andere ‘schuldigen’ uit deze serie, vind je via https://www.standaard.be/plus/tag/gedane-zaken. In deze podcast worden gevoelige thema’s behandeld. Praten over zelfmoordgedachten kan anoniem via de chat op www.113.nl of bel 113 (gebruikelijke telefoonkosten) of 0800-0113 (gratis). Heb je zelf te maken gehad met grensoverschrijdend gedrag? Neem dan contact op met Slachtofferhulp Nederland, via telefoonnummer 0900-0101, contact via de chat kan ook, ga dan naar www. slachtofferhulp.nl.  Ben je betrokken geweest bij een ingrijpende gebeurtenis en wil je weten of herstelbemiddeling iets voor je is? Kijk dan op de site van Perspectief Herstelbemiddeling of bel hen op 030 - 234 00 45.||https://www.nrc.nl//nieuws/2022/07/06/aflevering-4-de-schandpaal-a4135692
2022-07-07||Aflevering 3: Intentie|| Het kwam uit een goed hart, zeggen we vaak als iemand een fout heeft gemaakt. Wat als je met goede bedoelingen toch schade aanricht? En hoe ervaar je schuld over iets wat je niét gedaan hebt? Deze aflevering van Mijn Schuld gaat over intentie. Shirin Bemelmans-Lalezari verloor een patiënt op de operatietafel. Hoe worstelen we met wat we niet hebben kunnen voorkomen? Ook lezen over Shirin Bemelmans-Lalezari? Haar verhaal, en dat de andere ‘schuldigen’ uit deze serie, vind je via https://www.standaard.be/plus/tag/gedane-zaken. Ben je betrokken geweest bij een ingrijpende gebeurtenis en wil je weten of herstelbemiddeling iets voor je is? Kijk dan op de site van Perspectief Herstelbemiddeling of bel hen op 030 - 234 00 45.||https://www.nrc.nl//nieuws/2022/07/06/aflevering-3-intentie-a4135691
2022-07-07||Aflevering 2: Straf|| Moeten we altijd boeten voor schuld? Strafzaken kunnen verjaren, maar kan schuld dat ook? En hoe straffen we onszelf? Deze aflevering van Mijn Schuld gaat over vergelding. Wat als iemand door jouw toedoen voor de rest van zijn leven in een rolstoel is beland, ben jij dan ooit voldoende gestraft? Wil je dit gesprek over vergelding ook lezen? Dit verhaal, en dat van de andere ‘schuldigen’ uit deze serie, vind je via https://www.standaard.be/plus/tag/gedane-zaken. Heb je zelf te maken gehad met geweld? Neem dan contact op met Slachtofferhulp Nederland, via telefoonnummer 0900-0101, contact via de chat kan ook, ga dan naar www.slachtofferhulp.nl. Ben je betrokken geweest bij een ingrijpende gebeurtenis en wil je weten of herstelbemiddeling iets voor je is? Kijk dan op de site van Perspectief Herstelbemiddeling of bel hen op 030 - 234 00 45.||https://www.nrc.nl//nieuws/2022/07/06/aflevering-2-straf-a4135690
2022-07-07||Aflevering 1: Zonde|| Wat drijft ons om grenzen of geboden te overschrijden? Berouw komt na de zonde, zeggen we ook wel. Maar waar begint de schuld? Deze aflevering van Mijn Schuld gaat over zonde. Saskia de Coster begon een affaire toen zij en haar vriendin een kind probeerden te krijgen, en vertelt uit welke verlangens schuld geboren wordt. Ook lezen over Saskia de Coster? Haar verhaal, en dat van de andere ‘schuldigen’ uit deze serie, vind je via https://www.standaard.be/plus/tag/gedane-zaken.||https://www.nrc.nl//nieuws/2022/07/06/aflevering-1-zonde-a4135688
2022-07-07||Prognose: aantal inwoners grote steden in 2035 flink toegenomen||Het inwonersaantal van grote steden neemt tot zeker 2035 flink toe. Dat blijkt uit de Regionale bevolkings- en huishoudensprognose 2022-2050 van het Planbureau voor de Leefomgeving (PBL) en het CBS, die woensdag is gepubliceerd. Amsterdam kent in absolute aantallen met 175.000 extra inwoners ten opzichte van 2021 de grootste groei (+20 procent) en passeert naar verwachting in 2030 de grens van 1 miljoen inwoners; Utrecht groeit met 95.000 extra inwoners relatief het hardst (+26 procent).   In heel Nederland zal het aantal inwoners in 2035 naar verwachting zijn toegenomen tot 18,9 miljoen, 1,3 miljoen meer dan begin 2022. Bijna 70 procent van de verwachte nationale groei tot 2035 komt terecht in de grootste gemeenten met minstens 100.000 inwoners. Rondom deze gemeenten groeien ook diverse andere gemeenten, zoals Haarlemmermeer bij Amsterdam, Zuidplas bij Rotterdam en Rijswijk bij Den Haag.  Volgens het CBS groeien grote steden het hardst omdat inwoners relatief jong zijn en er per saldo meer kinderen worden geboren dan er mensen overlijden. Ook hebben ze een grote aantrekkingskracht op immigranten, waaronder arbeidsmigranten uit de EU, expats en internationale studenten. Waar steden buiten de Randstad zullen groeien, daar wordt voor kleinere gemeenten aan de randen van het land verdere krimp voorspeld. In 2035 zullen 54 gemeenten een flink aantal minder inwoners tellen dan nu. Het gaat vooral om gemeenten in het noordoosten van Groningen, Drenthe, de Achterhoek en Limburg. Deze gemeenten vergrijzen ook sterker. Jongeren kiezen ervoor om ergens anders te gaan wonen, bijvoorbeeld voor studie of werk.||https://www.nrc.nl//nieuws/2022/07/06/prognose-aantal-inwoners-grote-steden-in-2035-flink-toegenomen-a4135684
2022-07-07||Hoe de VS verslaafd raakte aan dodelijke pijnstillers|| Het is zeer verslavend, goedkoop en een dosis kleiner dan een rijstkorrel is al gevaarlijk. Door een overdosis fentanyl, een zware pijnstiller die vaak wordt versneden met drugs, sterven jaarlijks ruim 100.000 mensen in Amerika. In een flat in St. Louis stierven in één weekend in februari zeven bewoners door een overdosis van dit middel. Buitenlandredacteur Merijn de Waal ging op zoek naar antwoorden. Hoe kon het hier zó misgaan en wat zegt dat over de opiatencrisis in de VS?||https://www.nrc.nl//nieuws/2022/07/06/hoe-de-vs-verslaafd-raakte-aan-dodelijke-pijnstillers-a4135683
2022-07-07||Letland voert dienstplicht opnieuw in||NAVO-lidstaat Letland voert vanwege de spanningen met buurland Rusland opnieuw de militaire dienstplicht in. Dat maakte minister Artis Pabriks van Defensie dinsdag bekend, zo meldt persbureau AFP. „Het huidige militaire systeem van Letland heeft zijn grens bereikt”, zei Pabriks. „Intussen hebben we geen redenen om aan te nemen dat Rusland zijn gedrag gaat veranderen.” Het aan Rusland en Wit-Rusland grenzende Letland heeft momenteel slechts 7.500 actieve beroepsmilitairen en leden van de Nationale Garde. De nieuwe dienstplicht wordt volgend jaar van kracht en geldt alleen voor mannen.  De minister kondigde ook de bouw van een nieuwe militaire basis aan nabij de zuidoostelijke stad Jekabpils. Dat ligt dichterbij de grens met Rusland dan de huidige Adazi-basis.||https://www.nrc.nl//nieuws/2022/07/06/letland-voert-dienstplicht-opnieuw-in-a4135682
2022-07-07||Nieuw op streaming week 27: The Tourist, Time, Black Bird en Boo, Bitch||The Tourist Thrillerserie over een Ierse man (gespeeld door Jamie Dornan) die met geheugenverlies wakker wordt in een Australisch ziekenhuis. Een  politieagente krijgt de opdracht om de man te ondervragen. Wie is hij? Er zitten in elk geval gevaarlijke types achter hem aan: hij werd eerder van de weg gereden door een tankwagen. De eigenzinnige toon en sterke plottwists deden het in het VK en Australië goed bij publiek en critici.  NPO Plus, 6 afleveringen.   Time Sean Bean en Stephen Graham spelen de hoofdrollen in het Britse gevangenisdrama Time. De ietwat timide Mark Cobden  (Bean) heeft een misdaad begaan en heeft een groot schuldgevoel. De harde gevangeniswereld is niks voor hem. Bewaker Eric McNally (Graham) probeert hem waar mogelijk te helpen. Maar McNally   krijgt het moeilijk wanneer een van de gevaarlijkste gevangenen hem in het vizier krijgt.  NPO Plus, 4 afleveringen.   Black Bird Op feiten gebaseerde misdaadserie over James Keene, een veroordeelde man die strafvermindering kan krijgen als het hem lukt om in de gevangenis een vriendschap te sluiten met een seriemoordenaar, Larry Hall. De politie wil  namelijk weten waar deze man de lijken van een aantal vrouwen heeft begraven.  De dit jaar overleden acteur Ray Liotta (Goodfellas) is in de serie te zien als de vader van James. Apple TV+, 6 afleveringen (wekelijks, vanaf vrijdag).   Boo, Bitch Middelbare scholier Erica krijgt een ongeluk en wordt een geest. Wat nu? Netflix, 8 afleveringen (vanaf vrijdag).  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/06/nieuw-op-streaming-week-27-the-tourist-time-black-bird-en-boo-bitch-a4135638
2022-07-07||Het blijft spannend, elektrisch op vakantie||U wilt met een elektrisch voertuig op vakantie naar het buitenland. Kan dat? Een groeiend konvooi van EV-rijders trekt deze zomer naar het buitenland en maakt zich op voor de Grote Laadpaalloterij. Althans, dat voorspelt autoclub ACEA. Die meldt in een recent rapport dat de helft van alle Europese laders in Nederland of Duitsland staat. Het gevolg: als je met een stekkerauto door Europa wilt reizen, moet je rekening houden met wachttijden bij snelladers. En in dat pittoreske Italiaanse bergdorpje is het lang zoeken naar wat kWh’s. Europa is niet erg ruim belaadpaald. Zeker als je Nederland gewend bent. In ons land rijden zo’n 250.000 volledig elektrische auto’s rond, die de beschikking hebben over 90.000 laadpalen. Maar is het echt zo’n drama als ACEA voorspelt? NRC deed een oproepje op sociale media. Wie is er bang voor  laadfiles in het buitenland? Vooral optimisten laten zich horen. „Alles is beter dan zweten op Schiphol”, zegt een EV-rijder via LinkedIn.  Stijn Becker reed afgelopen winter al elektrisch naar Oostenrijk met twee keer veertig minuten laden. Hij gaat deze zomer zeker met z’n EV. Anderen zoeven naar Toscane of het Verenigd Koninkrijk, zonder te plannen. Noorwegen is helemaal een makkie – daar struikel je over de elektrische auto’s en over de laders. In het zuiden en oosten van Europa is het lastiger. Anke van den Broeck heeft geen zin in een laadpaalspeurtocht. Haar gezin ruilt de elektrische leaseauto voor drie weken om voor een brandstofauto. „Vorig jaar zijn we naar Tsjechië geweest en hebben we geen enkele laadpaal langs de snelweg kunnen vinden. Nu willen we naar Oostenrijk, Hongarije, Kroatië en Italië.” Weer een ander kocht  voor dit soort trips juist een hybride auto. De ANWB adviseert om niet met een elektrische auto op vakantie te gaan als-ie niet minstens 300 kilometer bereik   heeft met een volle accu. De Tesla-rijders hebben een voorsprong: zij hebben batterijen met flink wat capaciteit en kunnen snel laden. Arjan van der Oest legt het in Tesla-taal uit: „Met minder dan 75 kWh onder de bips zou ik langere afstanden in Europa niet willen doen.” Ik ken iemand die in een elektrische Porsche plankgas door Duitsland flitst, om telkens als eerste bij de volgende snellader te zijn. Maar hij is een uitzondering. Het advies is om juist behoudend te rijden – boven de 100 kilometer per uur is een auto veel minder zuinig. Dan blaas je zo door de beschikbare actieradius heen. Zeker als de airco aanstaat, de kofferbak uitpuilt en de hele achterbank al rijdend de telefoon oplaadt. Eén lezer blijft het liefst uren achter een vrachtwagen plakken. „Dat scheelt de helft.” Naast langzaam rijden is het een kwestie van snel laden. Niet wachten tot je batterij helemaal vol zit, want boven de 70 procent gaat laden trager. Dat is de tip van laadpaalonderzoeker Rick Wolbertus. Hij is docent aan de Hogeschool van Amsterdam en rijdt deze zomer in een Kia Niro naar het zuiden. Wolbertus houdt voor zijn vakantie rekening met ritjes van twee tot tweeënhalf uur, afgewisseld met korte laadsessies van een halfuur. Maar je kunt nog zo goed plannen – er kan altijd iets misgaan. Een kapotte lader, bijvoorbeeld. Met name de Franse laadstations hebben daar een handje van. Het kan zoveel slimmer, zegt Wolbertus. Als je navigatiesysteem nou eens meteen op de hoogte was van het aantal beschikbare of beschadigde laders, dan kon je via alternatieve routes ook de laadfiles vermijden. Maar de meest gehoorde klacht is het gedoe met betalen. Dat je – hallo, dit is 2022  – een hypermoderne auto rijdt en niet eens met je pinpas kunt afrekenen. Dat je vaak nog in het duister tast naar de prijs per kWh. Zelfs met een waaier aan laadpassen aan boord is het afwachten wat je afrekent voor een volle batterij.  Zo blijft het toch nog een beetje spannend, met de EV op vakantie. Geen laadstress, maar een laadavontuur. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/07/06/het-blijft-spannend-elektrisch-op-vakantie-a4135661
2022-07-07||Vrees voor hogere gasprijzen door stakingen bij Noors staatsenergiebedrijf||Stakingen bij het Noorse staatsenergiebedrijf Equinor stuwden Europese gasprijzen dinsdag tot de hoogste prijs in vier maanden. Om hogere lonen af te dwingen, hadden werknemers van drie gas- en olievelden hun werkzaamheden neergelegd, zo meldde de Noorse gas- en olielobby. De vakbond dreigde met nog meer stakingen op woensdag en  zaterdag. Mocht het zover komen, dan kan Noorwegen zaterdag 56 procent minder gas leveren. Werknemers van Equinor willen betere salarissen, ter compensatie van de inflatie in Noorwegen. Die is volgens een Noors statistiekbureau ten opzichte van vorig jaar bijna 6 procent. De regering van Noorwegen kan in uitzonderlijke tijden interveniëren om stakingen te beëindigen, maar laat weten zich vooralsnog niet te mengen in de cao-onderhandelingen.  Sinds de Russische invasie van Oekraïne is Europa nog afhankelijker geworden van Noorse energie dan het al was. Europa haalde de laatste jaren al tussen de 20 en 25 procent van haar gas uit het Scandinavische land, wat Noorwegen na Rusland de belangrijkste energieleverancier van het continent maakt. Olie en gas uit Noorwegen waren eerder juist populair omdat het land wordt gezien als een betrouwbare en voorspelbare partner. De stakingen komen voor veel Europese landen  op een bijzonder vervelend moment, aangezien pijpleiding Nord Stream 1 tussen Rusland en Duitsland vanaf volgende week tien dagen gesloten is in verband met onderhoudswerkzaamheden. Eerder schroefde het Russische staatsgasbedrijf Gazprom de gastoevoer door de pijplijn al terug met 60 procent.  Die stap zette Duitsland er twee weken geleden  toe om noodmaatregelen te treffen, om te zorgen dat de gasvoorraad de komende winter op peil is. Minister Robert Habeck van Economische Zaken noemde gas een „schaars goed in Duitsland”.||https://www.nrc.nl//nieuws/2022/07/06/gasprijzen-vrees-voor-hogere-gasprijzen-door-stakingen-bij-noors-staatsenergiebedrijf-a4135658
2022-07-07||Wat vindt NRC | Het kabinet mag zich niet verschuilen achter Johan Remkes||Nederland is niet ontwricht geraakt door aanhoudende boerenprotesten. Nóg niet. Maar de hinder die demonstrerende boeren de afgelopen dagen veroorzaakten op knooppunten, snelwegen en distributiecentra duidt erop dat het een hete zomer wordt. Niet alleen verliepen demonstraties nu al grimmig, en zette de Mobiele Eenheid zelfs traangas in, de acties verstoren het openbare leven. De verantwoordelijke minister heeft al meerdere malen huisbezoek gekregen, en politici maken duidelijk dat ze zich bedreigd en onveilig voelen. Zo merkt de samenleving op verschillende niveaus de gevolgen van de demonstraties van boze boeren. Van problemen bij de distributie van levensmiddelen en platleggen van het verkeer tot aan sabotage van de democratie. Boeren hebben het recht boos te zijn, maar het demonstratierecht moet binnen de grenzen van de rechtsstaat uitgeoefend worden.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Politici en bestuurders hebben jarenlang een probleem genegeerd en zelfs erger gemaakt, en de rol van achtereenvolgende kabinetten in het stikstofdossier is niet fraai. Uitstel van harde keuzes heeft geleid tot de situatie van nu, waarbij veel  maatregelen tegelijk genomen moeten worden. Het is begrijpelijk dat dat tot onrust leidt. Ook de manier waarop het kabinet het stikstofprobleem nu aanpakt is problematisch: er is onrust gezaaid met een ‘stikstofkaart’, en het probleem is doorgeschoven naar de provincies. En: er is nog geen plan, geen perspectief voor de toekomst van de landbouw. Dat is kwalijk en onnodig.  Kabinet, provincies en agrarische sector – deze drie partijen hebben elkaar nodig, maar hun belangen lopen ver uiteen. Op verzoek van de Tweede Kamer stelt het kabinet daarom een ‘onafhankelijke bemiddelaar’ aan om in ieder geval het gesprek weer op gang te krijgen. Johan Remkes, oud-minister namens de VVD en veelgevraagd probleemoplosser, mag dat gaan doen. Een logische keuze, gezien zijn expertise: zijn gezag is groot, hij weet alles van stikstof en hij kreeg zelfs de kabinetsformatie rond. Tegelijk is zijn ervaring ook een handicap: Remkes adviseerde in twee rapporten de landbouw grondig te hervormen. Boeren wantrouwen zijn onafhankelijkheid en hebben daarin een punt, het kabinet voert deels uit wat Remkes eerder had geadviseerd. Bovendien, écht onafhankelijk is hij niet. De coalitiepartijen maakten in de Tweede Kamer meteen duidelijk dat het niet de bedoeling is dat Remkes opnieuw gaat onderhandelen. De afspraken staan. Remkes mag het kabinetsbeleid  verkopen met een vriendelijke glimlach.  Het kabinet-Rutte IV heeft de neiging lastige dossiers weg te stoppen bij gespreksleiders, coördinatoren, commissies en een regeringscommissaris. Voorgaande kabinetten deden dit ook al, maar dit kabinet zou met deze ondemocratische trend moeten breken. Er zijn maar liefst 29 bewindspersonen benoemd, dus ‘te druk’ kan geen excuus zijn. Het is een brevet van onvermogen dat het kabinet zich verschuilt achter mensen als Johan Remkes en keer op keer de lastige klussen uitbesteedt. Belangrijker argument: externe partijen leggen geen politieke verantwoording af aan de Tweede Kamer, en zijn niet  te controleren. Zo ontstaat een democratisch schemergebied, ook in de discussie over de toekomstige inrichting van Nederland. Dat is ongewenst. Jarenlang hebben kabinetten gedoken bij de aanpak van het stikstofprobleem. Nu uitstel niet langer kan en er keuzes gemaakt móéten worden, moet het kabinet laten zien dat het die keuzes zélf maakt, en daar politiek verantwoordelijkheid voor nemen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/06/het-kabinet-mag-zich-niet-verschuilen-achter-johan-remkes-a4135645
2022-07-07||Column | Vervangbaren||In mijn tijd, we hebben het over midden jaren tachtig, was krantenbezorger het laagste. We waren niets. Vervangbaren. En zo werden we ook behandeld. Nul aanzien, nul respect, je voelde je een bedelaar als je aan het eind van het jaar van huis naar huis trok. Met m’n kaartjes en m’n ‘gelukkig nieuwjaar’. Ik was later blij dat ik opklom in de journalistiek, dat ze mij rondbrachten in plaats van dat ik andermans schrijfsels door brievenbussen duwde.  Inmiddels zijn de rollen omgedraaid. Niet de journalist is de held, maar de bezorger. Ik denk zelfs dat de bezorgers bij regionale kranten beter betaald krijgen dan de freelancers die de boel schrijven. Een stukje tikken kunnen ze allemaal wel, probeer maar eens iemand zo gek te krijgen die er voor dag en dauw mee op pad wil. Die zijn er dus niet meer. Krantenbezorgers worden in wervingsadvertenties ‘helden’ genoemd, ze kunnen een bonus van duizend euro krijgen en ze worden met het grootst mogelijke respect behandeld. Op het slecht behandelen van een bezorger staat de doodstraf. Het tekort aan bezorgers is inmiddels zo groot, dat ze aan journalisten vragen of ze hun nieuws voor, tijdens of na werktijd zelf niet rond willen brengen.  Je zou nog een stap verder kunnen gaan. Je zou ook aan journalisten kunnen vragen om hun verhalen niet meer op te schrijven, maar gewoon net zoals vroeger huis aan huis te gaan vertellen. Ik zou het leuk vinden, Marike Stellinga met een grote bel of klepper aan het begin van de Zandweg in Wormer. Klingel-klingel. „Kom jongens naar buiten, groot economisch nieuws.” En dat ze daar dan staat, luid en duidelijk pratend. En dat ze dan aan het eind van haar betoog alvast aankondigt dat René Moerland iets later dan gepland komt voor het hoofdredactioneel commentaar. „En Sport komt vandaag niet, ze hadden weer geen nieuws.” Als door een wonder is Wormer nog niet getroffen door het gebrek aan bezorgers. We hebben hier de beschikking over een wat verlopen ouder echtpaar dat in hun Canta iedere ochtend alle kranten in het dorp rondbrengt. Ze rijden tot aan de voordeur, soms door de tuin. In het begin had ik de neiging om daar wat van te zeggen. Gelukkig dat ik dat niet gedaan heb. Het zijn helden, bedacht ik me net op tijd, Ivanhoe reed in de Middeleeuwen ook door voortuinen.||https://www.nrc.nl//nieuws/2022/07/06/vervangbaren-a4135642
2022-07-07||Column | Russisch winteroffensief begint nu met afbouw gas||Russische politici en generaals weten al eeuwen hoe je tegenstanders sloopt met de kou. In 1812 verloor Napoleons Grande Armée, tot achter Moskou gelokt, meer soldaten aan honger en vrieskou dan aan kogels en bajonetten. Ook Hitlers opmars strandde eind 1941 op een Russisch winteroffensief. Nu is het Vladimir Poetin die de vorst als wapen inzet om ons te verzwakken en te verdelen. Opvallend is hoe de Duitse openbaarheid al stap voor stap op een Koude Winter wordt voorbereid. Het is de volgende oorlogsfase. Dit weekeinde sloeg een Duitse topambtenaar alarm. Op maandag 11 juli sluit de Nord Stream 1-pijplijn tien dagen voor het jaarlijkse onderhoud, maar de vrees is dat Gazprom de kraan na afloop definitief dicht zal draaien. En dan moeten de Duitsers „zeer dringend” over gasbesparingen denken, aldus deze baas van de Bundesnetzagentur, en is hoogst onzeker of alle bedrijven deze winter genoeg gas kunnen krijgen. Eerder al noemde minister Robert Habeck (Economische Zaken, Groenen) de half juni onverwacht teruggeschroefde gasleveranties een „economische aanval” door Rusland. Hij waarschuwde voor een economische crisis die zwaarder kan uitpakken dan die vanwege de Covid-pandemie, met mogelijk talloze faillissementen. „Dit is velen nog niet duidelijk.” De vicekanselier ziet ook hoe het Kremlin angsten in onze samenlevingen aanwakkert – voor kou, maar ook voor inflatie en armoede. Komen de gasvoorraden deze zomer niet op peil, dan liggen er volgens dezelfde Duitse topambtenaar harde keuzes in het verschiet. Bijvoorbeeld: wel gas naar voedselbedrijven en de farmaceutische industrie, maar niet naar zwembaden. En denkt u er ook graag vast over na in welke kamers in huis het wat graadjes minder mag.  In een boeiende NRC-reportage over het Bergermeerse gasopslagveld  valt te lezen hoe Nederlandse ministers voor energiebeleid lokale vrees voor aardbevingen zoals in Groningen bestuurlijk opzij schoven met een beroep op leveringszekerheid. En hoe dat publieke belang naïef werd uitbesteed aan mondiale markten, zonder te verdisconteren dat men met staatsbedrijven zoals Gazprom in zee ging, die niet alleen naar markt en prijs kijken maar ook naar politiek en macht. Toch worden in het stuk niet alle conclusies getrokken. Want waarom vulde Gazprom, dat contractueel over 42 procent van de Bergermeerse opslagruimte beschikt, de voorraden in 2021 niet bij? „Verraste analisten weten de lege opslag aan irrationele marktbewegingen en prijsopdrijving door Rusland.”  Wie alleen prijsopdrijving ziet, kijkt nog steeds vooral door een marktbril. Economische ‘irrationaliteit’ gaat goed samen met een machtspolitieke logica. Bijvoorbeeld het zaaien van schrik en van verdeeldheid bij tegenstanders. Heeft Poetin deze zetten tevoren uitgedacht? Frappant is in elk geval dat ook Duitslands grootste gasopslag, in handen van een Gazprom-filiaal, na de winter van 2020-21 niet werd bijgevuld. Terwijl andere leveranciers gewoontegetrouw profiteerden van de lagere prijzen vanaf het voorjaar, liet de Gazprom-dochter het bijvullen na. Een bewuste keuze. „Vanaf ten laatste april 2021 hadden we ons mogen afvragen welk strategisch doel achter dat lege gasveld zat”, aldus een energie-expert eerder dit jaar in het Duitse journaal. Laten we over de zomer heenkijken. Acute gasschaarste kan leiden tot spanningen tussen EU-lidstaten. Wanneer de Duitse industrie onvoldoende bevoorraad kan worden, zal het land een beroep doen op buren en andere partners – Nederland en Noorwegen voorop. Maar, zal men dan mopperen in Den Haag, waarom moesten jullie Duitsers dan zo nodig al je kerncentrales sluiten, zoals Merkel in 2011 besloot? Dit argument houdt in de noodsituatie geen stand. Vergelijk de pandemie: toen in maart 2020 Nederlandse coronapatiënten in ademnood wegens een IC-beddentekort naar Duitse grensziekenhuizen werden getransporteerd, vroegen ze daar ook niet bij aankomst waarom we die bedden de jaren ervoor hadden wegbezuinigd. Dat debat komt later. Over coronasolidariteit gesproken: de zwaarbevochten EU-herstelfondsen, waartoe in 2020 werd besloten, zijn nog niet geheel besteed. Terwijl het aandeel giften (390 miljard) redelijk de deur uitgaat, liggen de potten voor leningen (360 miljard) goeddeels te wachten. Onder de noemer ‘REPowerEU’ bouwt de Europese Commissie deze pandemiegelden momenteel om tot steun voor de afbouw van Russisch gas, met steun van de regeringsleiders.  Het is een subtiele institutionele vertaling van Europese lotsverbondenheid in deze oorlog en daarvan zullen de zware economische naschokken er ongetwijfeld meer brengen, tussen nu en de winter. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/07/06/russisch-winteroffensief-begint-nu-met-afbouw-gas-a4135639
2022-07-07||In het midden||Horizontaal1.  Spel-spel 6.  Wordt achter een paard gespannen 10.  Romeinse dobbelsteen 11.__ It Time, The Babys 13.  Is bovengistend 14.  Versterven in de hoge kringen 15.  Tussen Almere en Soest 16.  TNS __ 17.  Situatie die niet is verbeterd 19.  Nog even __ 22.  Tussen Apeldoorn en Zwolle 25.  Oud schooltype 26.  Kleur 29.   ‘Veel __ verwacht door aanhoudend warm weer’ 30.  Zulk beleid is van kracht 31.  Prent 32.  __ schappen 33.  Koekverbond 34.  Levensteken van de Hollandse kust 35.   ‘Evacuaties door wateroverlast in __ ’     Verticaal 1.  Langzamerhand 2.  Concurrent van Dirk, Lidl en Jumbo 3.  Gehaaid 4.  Paardengang 5.  Dan hoor je dat het afgelopen is 6.   ‘Tefaf-overvallers op __ gevlucht ’ 7.  Past voor weg of goed 8.  Grondsoort 9.  Dat Beatlesnummer is passé 12.  Zenuwaandoeningen 18.  Past voor aas of muis 20.  Mug in wording 21.  Dahl of Amundsen 23.  Voetballer Čech of tennisser Korda 24.  Concurrent van Texaco, Total en BP 27.  Tweede man 28.  Partij tegen __ buren, Koot & Bie  Oplossing puzzel 5 juli. Horizontaal:1. TSJIP 4. FICHE 8. HAAI 11. PONY 12. VERDORSTEN 14. OUT 15. SN 16. BES 21. TIE 22. OH 23. AIR 24. KOPENHAGEN 26. GETŸ 28. ERIE 29. LEKEN 30. RUNEN  Verticaal: 1. TOVERT 2. JERÔME 3. PHOTO 4. FITNA 5. CPN 6. HO 7. ENTER 9. AR 10. ASSCHER 13. DUC 16. BERGEN 17. STENEN 18. EICEL 19. MAHER 20. PIA 22. OPEN 24. KIJK 25. NI 27. TE  In het midden: REMCO CAMPERT||https://www.nrc.nl//nieuws/2022/07/06/in-het-midden-a4135634
2022-07-07||Eiersalade met veel dille||Deze salade kunt u als maaltijd eten met wat brood of als dipsaus gebruiken, zoals Jess Damuck voorstelt in combinatie met chips. Als u wilt kunt u ook kappertjes of augurken toevoegen, maar Damuck zelf eet hem het liefst zo. Hak de stengel bleekselderij fijn.  Klop in een grote kom de mosterd, mayonaise en bleekselderij door elkaar. Breng de dressing op smaak met zout, peper en een snuf cayennepeper. Klop de dille door de dressing. Breng in een middelgrote pan water aan de kook. Vul een kom met ijswater. Laat voorzichtig de eieren in het water zakken. Draai het vuur lager als de eieren als een gek rondstuiteren in het water.  Kook de eieren 13 minuten, leg ze direct in het ijswater. Laat de eieren volledig afkoelen. Pel de eieren en maak ruimte om ze te hakken. Snijd de eieren in vieren, leg van twee eieren het eiwit weg en hak de rest grof. Voeg de gehakte eieren al doende toe aan de dressing in de kom. Meng en prak de eieren met een garde. Serveer de eiersalade met sla op een geroosterde boterham met een partje citroen erbij en een paar takjes dille erbovenop. Of gebruik chips met picklessmaak om in de eiersalade te dippen en vergeet de wereld om je heen. Voor 500 gram Jess Damuck Salade Freak Good Cook 272 blz. €27,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/06/thuiskok-eiersalade-met-veel-dille-a4135632
2022-07-07||Sudoku van woensdag 6 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/06/sudoku-a4135626
2022-07-07||Column | Als een hommage||Hoewel wij onze nieuwe kat nu alweer een half jaar in huis hebben, schreef ik tot dusver nog maar één keer over haar. Waarom? Om de eenvoudige reden  dat ook katten recht op hun privacy hebben.  De ene kat hecht daar meer aan dan de andere en je doet er daarom als nieuwe eigenaar goed aan om te ontdekken waar de voorkeur van jouw kat ligt. Sommige columnisten, zoals Simon Carmiggelt en Remco Campert, trokken zich daar niets van aan – helaas moet ik nu ook voor Campert de verleden tijd gebruiken – en schreven er lustig op los, of de kat het nou leuk vond of niet.  De generatie columnisten na hen is wat terughoudender en schrijft minder vaak over katten. Misschien omdat de voorgangers dat al zo uitmuntend gedaan hebben, maar ongetwijfeld ook omdat er op het gebied van dierenrechten de nodige ontwikkelingen zijn. De Partij voor de Dieren wil zelfs al  de rechten van dieren in de grondwet opnemen: „Wij streven naar een versterking van de morele en juridische status van dieren in Nederland, door middel van erkenning van dieren als wezens met bewustzijn en gevoel.” Als het geestelijke klimaat zó ingrijpend verandert, kan je als kattenmannetje of kattenvrouwtje moeilijk doen alsof je neus bloedt. Schrijven over lichamelijke gewoonten van je kat – van poepen tot paren – is hachelijk geworden. De partner van de columnist zou het toch ook niet aangenaam vinden als hij of zij zó openhartig beschreven werd, zelfs al was het in een zogenaamde kwaliteitskrant?  „Beste lezer, wat ik nu weer thuis heb meegemaakt – onvoorstelbaar. Ik kom vroeg van mijn werk naar huis, het was halverwege de middag, er leek niemand thuis, ik liep naar boven, opende de deur van de slaapkamer en wat ik toen zag bewegen, benam mij de adem. Ik…” Als wij mensen niet met al onze intimiteiten in de krant willen staan, waarom moeten de dieren zich dat dan wél laten welgevallen? Ik had er dus alle begrip voor toen Anna, onze poes, achteraf bezwaar maakte tegen die ene column die ik aan haar wijdde. Daarin beschreef ik haar als een afstandelijke kat die alleen ’s nachts haar reserve liet varen en dan op ons bed sprong om zich te laten vertroetelen. „Dan laat zij zich bijna ontuchtig betasten en ploft ten slotte voldaan tussen ons neer”, schreef ik. „Schándelijk geschrijf”, oordeelde Anna. „Heb je al eens beschreven wat je zelf in dat bed allemaal uitspookt?” (Wie denkt dat dieren alleen in de verhalen van Koolhaas en Murakami praten, vergist zich deerlijk.) „Het was humoristisch bedoeld”, verdedigde ik me slapjes. „Laat dat maar aan Carmiggelt en Campert over, die waren daar beter in”, snerpte ze.    Ik liet haar maar begaan, want ik wilde stiekem nog één nieuwe gewoonte van haar beschrijven. Als ik me tegenwoordig ’s morgens in de badkamer sta te scheren (‘nat’), krabt ze aan de deur, treedt parmantig binnen en vleit zich op haar zij tegen de koele tegels om te demonstreren dat ze ook vroeg op de dag von Kopf bis Fuss auf Liebe  eingestellt kán zijn. Ze gaat pas weg als ik haar op haar wenken bevredigd heb. Ik hoop niet dat ze dit stukje leest, en vraag de lezers dan ook dringend het niet naar mijn huis op te sturen. Mocht ze er toch achter komen, rest mij maar één verdediging: ik bedoelde het als een hommage aan Remco Campert.  ||https://www.nrc.nl//nieuws/2022/07/06/als-een-hommage-a4135625
2022-07-07||Opinie | Kandijkoek||Voor de ingang van supermarkt vraagt een man of ik iets voor hem wil meenemen: „Een Peijnenburg-koek met van die witte puntjes graag.” Vooruit. Op dat moment komt een vrouw uit de zaak en geeft dezelfde man een doos kattenbrokjes. Alsjeblieft. Dankuwel. Als ik weer buiten kom met de koek met kandijsuiker, moet ik even wachten want de man staat een nieuwe klant zijn bestelling op te geven. Ik vraag me af: zou hij zo elke dag boodschappen doen? Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/06/kandijkoek-a4135624
2022-07-07||Column | Tot zoens||‘We zitten allemaal in hetzelfde schuitje”, zei een van de zongebruinde vrouwen maandagochtend in de haven van Oost-Vlieland. „Was het maar waar”, antwoordde een ander. Iedereen lachen, want dat was ’t hem juist: de veerpont voer niet. Vissers hadden de Harlingse haven geblokkeerd. En dus stond iedereen hier bij elkaar: de vriendinnengroep met rolkoffers, racefietsers van middelbare leeftijd, backpackers. „Nóg langer vakantie”, verzuchtte een kampeerder. „Dan zal ik maar weer de tent opzetten.” Ik zat op een muurtje en zweeg. Een huilbui die ochtend had sporen getrokken in de zonnebrandcrème op mijn gezicht. Factor 30 met een vleugje zout. Met de boot hadden mijn tranen niets te maken; ik was na de huilbui vanaf de camping naar het dorp bij de haven gefietst voor een croissantje.  In de rij voor de kassa hoorde ik dat Remco Campert was overleden – de oudere vrouw voor me vertelde het zo terloops dat ik eerst dacht dat het over haar buurman ging. „Hij benoemde de dingen precies zoals ze waren”, zei ze. Ik kon niet anders dan knikken.  In de haven besloten de zongebruinde vrouwen naar een strandtent te gaan. „Gestrand op het strand!” riep er één, gierend van de lach. Een ander: „We zijn tussen wal en schip geraakt.” De derde: „Dat raakt kant noch wal.”  Ik dacht aan een column van Campert uit de Volkskrant, van 13 april 2005. „Sinds ik kan spreken, weet ik nooit precies wat ik wil zeggen”, schrijft hij daarin. En: „Als je klein bent heeft spreken te maken met willen meedoen en je zin proberen te krijgen. Voor dat rare verdriet dat je soms overvalt, heb je nog geen woorden, alleen huilen.”  Huilen is een oerkreet die je later afleert, volgens Campert. „Met altijd maar huilen schiet je niet op, merk je op een gegeven moment. Je kunt beter spreken leren en op een acceptabele manier onder woorden proberen te brengen waarom je huilt. (…) Je hebt pijn in je oor. Je kunt je speelgoedbeestje niet vinden. Dan maak je een kans dat ze het begrijpen, dat hebben ze zelf ook wel eens meegemaakt. Intussen zit je met dat rare verdriet.”  Maar natuurlijk lost praten niet alles op. Uiteindelijk zitten we allemaal in hetzelfde schuitje, concludeert Campert. „Ieder schuitje wordt bestuurd door hetzelfde rare verdriet dat niet te beheersen valt, hoeveel woorden je ook leert uit te spreken.” Pas als je doodgaat zijn je tranen écht op – de wal keert zogezegd het schip. Kort na het middaguur kwam bericht vanuit Harlingen dat de haven weer vrij was. De middagboot vertrok gewoon volgens schema. Tot ziens, zeiden de zongebruinde vrouwen tegen de achterblijvers. Maar omdat ik het horen wilde, spraken ze in de woorden van Campert: tot zoens. ||https://www.nrc.nl//nieuws/2022/07/06/tot-zoens-a4135676
2022-07-07||Bij  boss  Sarina Wiegman wordt het nooit  nasty||Sarina Wiegman vindt het vreselijk, maar in Engeland is het de normaalste zaak van de wereld dat de bondscoach van het nationale vrouwenelftal wordt aangesproken met ‘boss’.  Kunnen we even naar het programma kijken, boss? Wanneer maken we de selectie bekend, boss? Zo gaat het de hele dag door, zegt assistent-bondscoach Arjan Veurink. „Langzaam raakt Sarina eraan gewend dat mensen haar zo zien.” Wiegman staat voor de zware taak om gastland Engeland deze maand op het EK naar de eindoverwinning te leiden. Dat lukte haar eerder op het EK van 2017 met Nederland, dat toen als mondiale nummer twaalf het toernooi in ging en onder meer het hoger gerangschikte Zweden (kwartfinale) en Engeland (halve finale) versloeg. Hoe wil zij dat kunstje opnieuw flikken met de ploeg die zij sinds september vorig jaar onder haar hoede heeft?  Na zeven jaar Oranje – 2,5 jaar als assistent, 4,5 jaar als bondscoach – was de 52-jarige Wiegman toe aan iets anders. Dus toen Kay Cossington, technisch directeur vrouwenvoetbal bij de Football Association (FA), haar benaderde was zij all ears. „Er waren meerdere kandidaten,” zegt Cossington, „maar Sarina viel vanaf het eerste moment op door haar professionele houding en drive. Haar speelstijl sloot aan bij waar wij als land nu staan. Veel zaken spraken in haar voordeel.” De uitslagen zijn sinds Wiegmans aantreden goed – Letland werd in een WK-kwalificatieduel met 20-0 verslagen, Nederland met 5-1 in een vriendschappelijke wedstrijd – maar hier en daar klinken ook zorgen dat de ploeg weinig tegenstanders van formaat heeft getroffen in aanloop naar het EK. Engeland (de mondiale nummer acht) won bijvoorbeeld met 3-1 van Duitsland tijdens een landentoernooi, begin dit jaar, maar aan Duitse kant ontbraken er veel bepalende speelsters.  „En toch”, zegt sportverslaggever Suzy Wrack van The Guardian, „heeft het Engelse vrouwenelftal voor het eerst een echte identiteit. Ik merk dat speelsters beter begrijpen wat hun rol is in het team. Niets ten nadele van Wiegmans voorganger, Phil Neville – hij is een leuke vent en heeft het niveau opgekrikt – maar tactisch gezien was het niet zo best. Phil is een naam en een gezicht. Sarina heeft ervaring en is ook nog eens een goede manager.” Die managementkwaliteiten heeft zij in de loop der jaren ontwikkeld, vertelt  Veurink. „Als  bondscoach in Nederland wilde zij aanvankelijk zelf de regie hebben. Haar focus lag op details waar zij eigenlijk geen tijd of ruimte voor had. Logisch als je voor het eerst zo’n functie krijgt. Maar het was wel een hele transitie van Sarina de trainer naar Sarina de manager. Wat ik mooi aan haar vind is dat ze voor alle functies mensen zoekt die het beste zijn in hun vakgebied, van artsen tot fysiektrainers, keeperscoaches en assistenten.” Wiegman voert in Engeland naast de spelersgroep ook een team van 26 stafleden aan, van technische, medische en commerciële medewerkers tot managers. „Bijna een verdubbeling in mankracht vergeleken met Nederland”, zegt Veurink. „Waar we in Nederland één materiaalman hadden, hebben we er hier twee. Waar we in Nederland twee performance analisten hadden, hebben we er in Engeland vier.”  Zelf is Veurink, net als tijdens zijn assistent-bondscoachschap in Nederland, verantwoordelijk voor de veldtrainingen. „Arjan en ik zitten erg op één lijn”, zei Wiegman vorig jaar in gesprek met De Limburger. „Soms gaan dingen net iets anders dan ik wellicht zelf zou doen, maar daar is niks mis mee.” Het doet Wiegman goed om taken over te dragen en anderen kansen te geven zich te ontwikkelen. „Deze manier van werken geeft mij veel meer rust. Zoals ik het bondscoachschap nu invul, vind ik het ook erg leuk en misschien zelfs wel leuker.” Een van de dingen waar Wiegman veel oog voor heeft, zegt iedereen die je erover spreekt, is communicatie. Veurink: „Ze heeft een sfeer gecreëerd waarin spelers en staf zich gehoord voelen. Waarin ze zich durven uit te spreken. Dat klinkt vanzelfsprekend, maar Engelsen zijn een stuk minder direct en uitgesproken dan Nederlanders. Ze volgen the boss, ook als ze er een andere mening op nahouden. Vaak geven ze alleen hun mening als je ernaar vraagt. Het is voor ons echt kijken en voelen geweest: is dit écht wat iemand vindt?” Wiegman steekt bewust veel tijd in een-op-een-gesprekken. Niet alleen de eerste twaalf, dertien speelsters krijgen aandacht, maar het hele team. Voordat belangrijke beslissingen bekend worden gemaakt, hebben de betrokkenen dat vaak al te horen gekregen. „Zo ontstaat er geen ruis doordat mensen onzeker zijn of geen duidelijkheid hebben ”, zegt Veurink. „Die les heeft Sarina de afgelopen jaren geleerd.” Een „interessant inzicht”, zegt Veurink, is dat Engelse internationals veel minder klagen dan Nederlandse. „Het nadeel is dat je daardoor niet meteen weet wat er leeft in een groep, maar het voordeel is dat het veel minder energie slurpt.” Niet voor niets toonde Wiegman zich in haar gesprek met De Limburger  verbaasd over hoe gehoorzaam haar nieuwe ploeg was. „De speelsters willen héél graag”, zei ze. „Alles gaat met 100 kilometer per uur, op het hoogste tempo. We moeten ze eerder afremmen dan aansporen. Echt ongelooflijk, zoiets heb ik nog niet eerder meegemaakt.” Zelfs toen Wiegman Manchester City-verdedigster Steph Houghton (al lang geblesseerd) de aanvoerdersband afnam, om die aan Arsenal-verdedigster Leah Williamson over te dragen, klonk er geen luid gemor. Op sociale media schreef Houghton dat zij er begrip voor had dat zij na acht jaar aanvoerder-af was. Williamson verdiende de band, schreef ze.  Niettemin wordt het door de Britse media als een gedurfde ingreep van Wiegman beschouwd, zegt Ameé Ruszkai, voetbalverslaggever van het Britse Goal. „Het aanvoerderschap heeft in Engeland grote betekenis en  Williamson speelde nooit eerder op een eindtoernooi. Wiegman bewees met die zet dat zij er niet voor terugdeinst moeilijke beslissingen te nemen.” Cossington van de FA beaamt dat: „Sarina kan pijnlijke beslissingen zo brengen dat mensen zich niet gekrenkt voelen. Het is nooit nasty.” Volgens Veurink wordt zo’n beslissing over het aanvoerderschap niet lichtvaardig genomen. „Een aantal speelsters kwam ervoor in aanmerking. Sarina wilde hen allemaal aan het werk zien, ook om te kijken hoe zij zich binnen het team gedragen. Op basis daarvan is een keuze gemaakt. De oude captain is in dat proces meegenomen. Topsport kan hard zijn, maar zo’n speelster moet daar wel een weg in kunnen vinden. Sarina doet dat goed.” Aan meerdere zaken merken Wiegman en Veurink dat de ontwikkeling van het vrouwenvoetbal in Engeland voorloopt op die in Nederland. Wiegman wordt door de directie van de Engelse bond niet anders behandeld dan haar evenknie in het mannenvoetbal, Gareth Southgate. „Dat is ontzettend positief, ook voor haar”, zegt Veurink. „De bond toont een enorme bereidwilligheid om te helpen.” In Nederland had Wiegman ook goed contact met de opeenvolgende bondscoaches van het mannenelftal, maar „er was een tijd dat ‘de mannen’ volledig afgeschermd op de KNVB-burelen werkten”. Engeland is nooit verder  gekomen dan de halve finale op een eindtoernooi, maar er wordt wel veel tijd, expertise en geld in de ontwikkeling van het vrouwenvoetbal gestoken. Zo werd in mei bekend dat de Premier League de komende drie jaar 5 miljoen pond (bijna 6 miljoen euro) in talentencentra  gaat steken om meer  acht- tot zestienjarige meiden te kunnen coachen. „We kwamen tot de conclusie dat de Engelse voetbalbond het contact met sommige gemeenschappen was kwijtgeraakt”, vertelt Cossington. „Jonge talenten uit achterstandsgebieden die niet de mogelijkheid of het geld hadden te reizen. Die meiden moeten zich alsnog kunnen ontwikkelen in een van de zeventig  talent centres in het land.” De bedoeling, zegt Cossington, is dat Wiegman in de toekomst uit een veel grotere kweekvijver kan putten. „Een lopende band van talent”, noemt zij het. Speelsters met de potentie zich te  profileren op het wereldtoneel. De bond kijkt veel verder dan het winnen van een titel op het EK, zegt Cossington. „We willen het land inspireren, zodat meer meiden gaan voetballen en meer coaches gaan coachen. Dat lukte óók na het EK van 2005 in Engeland, toen ontploften de ledenaantallen.” Toen een journalist vorig jaar aan Wiegman vroeg het Engeland van nu is te vergelijken met het Nederland vlak voor het EK van 2017, zei ze: „Destijds was het vrouwenvoetbal in Nederland nog niet zo populair, er was veel scepsis, we moesten de harten van de Nederlanders winnen. In het Engeland van nu is de sport veel groter. Het winnen van harten voldoet niet meer. We moeten wínnen.”||https://www.nrc.nl//nieuws/2022/07/06/bij-boss-sarina-wiegman-wordt-het-nooit-nasty-a4135651
2022-07-07||Politie: gericht geschoten op trekker bij boerenprotest bij Heerenveen||De politie heeft dinsdagavond gericht geschoten tijdens een boerenprotest bij een oprit naar de A32 bij Heerenveen, meldt de politie Fryslân. Er ontstond volgens de politie een dreigende situatie toen demonstranten probeerden in te rijden op agenten en dienstauto’s, die de toegang naar de snelweg blokkeerden. Daarop werden waarschuwingsschoten gelost en schoot een agent ook gericht. Niemand raakte gewond, maar er werd wel een wegrijdende trekker geraakt. Er zijn drie mensen aangehouden. Op beelden die rondgaan op sociale media is niet te zien dat demonstranten in probeerden te rijden op de aanwezige politie. Omdat er is geschoten door een agent, gaat de Rijksrecherche onderzoek doen naar het incident.  Tweede Kamerlid Caroline van der Plas van de BoerBurgerBeweging wil woensdag een spoeddebat met premier Rutte over de escalatie van de boerenprotesten. „Heb beelden gezien van schoten die zijn gelost op boeren in Friesland”, schrijft ze op Twitter. „Dit gaat mis, zei ik vorige week. En het gaat mis.” Dinsdagavond voerden boeren ook actie op de A50 tussen Arnhem en Apeldoorn. Daar vond een kortstondige blokkade plaats en werden hooibalen en autobanden in brand gestoken. Ook werden enige tijd opnieuw distributiecentra geblokkeerd in Geldermalsen en Weert. Woensdagochtend gaan boeren protesteren bij Groningen Airport Eelde, zo bevestigden burgemeester Marcel Thijsen van Tynaarlo en directeur Meiltje de Groot van het vliegveld dinsdagavond tegenover RTV Drenthe. Volgens de burgemeester is er contact geweest tussen de boeren, het OM, de politie en de gemeente en gaat het protest „in goed overleg met de autoriteiten”. ||https://www.nrc.nl//nieuws/2022/07/05/politie-schiet-gericht-bij-boerenprotest-bij-heerenveen-a4135681
