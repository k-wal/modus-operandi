2022-07-18||Minister stopt gebruik psychologische test voor aanvragers wapenvergunning|| De psychologische test voor aanvragers van een wapenvergunning wordt  voorlopig niet meer  gebruikt.  Dat heeft minister Dilan Yesilgöz (Justitie en Veiligheid, VVD) in een Kamerbrief laten weten. Hierdoor kan de politie geen nieuwe aanvragen in behandeling nemen.   De zogenoemde e-screener is een computergestuurde psychologische test die wordt gebruikt om te bepalen of een vergunning veilig verleend kan worden. Aanvragers moeten daarvoor honderd vragen beantwoorden.   Jaarlijks vragen ongeveer 5.000 mensen een nieuwe vergunning aan.   Met haar besluit volgt de minister deskundigen die eerder dit jaar concludeerden dat  de e-screener gebreken vertoont en dat het beter is om die  niet te gebruiken, behalve als er psychologische of psychiatrische experts  worden betrokken bij het beoordelingsproces. Ook bestuursrechters zijn kritisch over de e-screener: de technische werking ervan is in juridische procedures niet of moeilijk uit te leggen.  De e-screener werd ingevoerd naar aanleiding van de schietpartij in Alphen aan den Rijn in 2011, waarbij de 24-jarige Tristan van der Vlis in een winkelcentrum zes mensen doodschoot. Van der Vlis had een wapenvergunning, terwijl hij aan een psychische stoornis leed.  De Onderzoeksraad voor  Veiligheid kwam destijds met aanbevelingen. Een daarvan was aanvragers een psychologische test af te laten leggen.   De minister schrijft dat  een formulier gebruikt gaat worden waarin de aanvrager  „naar waarheid” moet verklaren geen risico te vormen. Het formulier wordt al gebruikt voor het vernieuwen van wapenvergunningen.      ||https://www.nrc.nl//nieuws/2022/07/18/minister-stopt-gebruik-psychologische-test-voor-aanvragers-wapenvergunning-a4136796
2022-07-18||Haags hitte-eiland: ‘Op de bouwplannen zag je wel bomen, maar alleen de gebouwen werden opgeleverd’||Je voelt de paar graden meer meteen. Loop van Den Haag Centraal, waar het altijd koud en schaduwrijk is door de ministeriële torens, langs de gracht met bomen naar het zuiden. De hoek om, het Hillebrant Jacobsplein op.  Grote herenhuizen en een toren rondom twee vijvers. In de grote vijver staan zes lusteloos spuitende fonteinen waardoor er een helder waterkringetje in de dikke groene algenlaag ontstaat. Het plein bestaat uit veel steen en weinig schaduw. Op zomerse dagen als vandaag kan het hier enkele graden warmer worden dan elders in Den Haag. En ’s nachts koelt het aanzienlijk minder af.  Maar het is op het Hillebrant Jacobsplein al weer wat koeler dan een paar jaar geleden. Rondom de kleine vijver is een plantenborder aangelegd, een kleine berk is vervangen door drie lindebomen. Voor dertig huizen zijn geveltuintjes aangelegd, en tegen sommige muren kruipen gevelplanten. „Op kleine schaal helpt het”, zegt bewoner Otto Thors. „Er is meer schaduw.” In 2012 kwam TNO met onderzoek waaruit bleek dat Den Haag de grootste hitte-eilanden van Nederland had: versteende plekken waar wegdek, gevels en daken warmte opnemen, vasthouden en uitstralen aan de omgeving. Bewoners op dit plein in de Rivierenbuurt richtten  de website hitte-eilanden.nl op, om aandacht te vragen voor hittestress. Uit later onderzoek van de TU Delft bleek dat de Haagse hitte niet erger was dan in de andere steden, maar in de hofstad was de ernst van die hoge temperaturen  bestuurlijk wel doorgedrongen. Want in een stad die al de dichtstbevolkte wijken van het land kent, waar moet worden bijgebouwd voor een groeiende én een steeds ouder wordende bevolking, zijn de inwoners kwetsbaar tijdens hete zomers. Er waren al zomers met meer sterfte dan gemiddeld in Nederland. In het  onderzoek van de TU Delft, in 2018, werd ook een aantal oplossingen voorgesteld: minder bitumen platte daken die de warme vasthouden, bij de renovatie van oude woningen niet alleen letten op het vasthouden van de warmte in de winter, maar ook op het koelhouden in de zomer. En vooral: minder steen en meer groen. Sindsdien worden er door de gemeente jaarlijks duizend bomen uitgedeeld, wordt het kampioenschap ‘tegels wippen’ gehouden, zijn er subsidies voor het vergroenen van daken. De coalitieakkoorden van 2018 en 2019 beloofden „het aanpakken van de tien meest versteende gebieden in iedere wijk” en een „pleinenaanpak”, waarbij bewoners samen met gemeenten hun wijkplein konden herinrichten en vergroenen. Het hangt af van wie je het vraagt of het ook effect heeft gehad. De gemeente wijst op allerlei initiatieven: door de hele stad heen zijn bomen geplant en pleinen heringericht. Er werden 120.000 tegels vervangen door groen, en in 2020 werd 130.000 vierkante meter dak vergroend – het doel dit jaar is 260.000 vierkante meter. Een Cruyff-veldje heeft een infiltratiekrat (ondergrondse wateropslag) gekregen onder de betonnen zitbanken, het versteende plein bij de Julianakerk in Transvaal heeft nu een perk in het midden met vlinderstruiken.  Vaak zijn die initiatieven aangezwengeld of aangepakt door bewoners zelf. Zoals op het Hillebrant Jacobsplein. Het plein, dat in 2007 stadsvernieuwingsprijzen won, was gewoon te heet, zegt bewoner Otto Thors. „Op de tekening van de architect zag je wel bomen, maar alleen de gebouwen werden opgeleverd. Bomen bovenop het parkeerdek kon niet, de draagkracht was niet sterk genoeg. Eigenlijk repareren we nu als buurt problemen in de publieke ruimte die de gemeente twaalf jaar geleden bij de aanleg niet heeft opgemerkt.” Foto David van Dam
 Veel hebben ze zelf gedaan: de geveltuintjes, de perkjes rond bomen. Ze hebben door 24 centimeter gewapend beton gehakt om planten te kunnen neerzetten. Niet alles kan: Thors vertelt dat het water in de grote vijver wel „twintig tot dertig graden” kan worden. Maar het is te ondiep om planten te laten groeien. „Dus we kijken uit op een groene andijviesoep.” Hij vertelt over de buurtcoöperatie GroenDruk, die zij hebben opgericht – om de bewoners te mobiliseren én „de druk op de ketel te houden” bij het stadsdeel. Want hoewel „bestuurlijk iedereen vergroening van belang vindt, is het tempo waarop die tot stand komt traag”, zegt hij. „Hier hebben we genoeg buren met doorzettingskracht. Na tien keer ‘het kan niet’ horen, zouden de meeste anderen  zeggen ‘laat maar’.” Het is heet in Den Haag. Grafiek Stella Smienk In een tijdbestek van amper 24 uur is te zien hoe de stad amper afkoelt. Grafiek Stella Smienk „Het kan  echt beter”, zegt PvdA-raadslid Janneke Holman over vergroening van de stad. Ze vertelt over de  boomspiegels (perkjes rond bomen) die Hagenaars aanleggen en dan door de plantsoenendienst „gemaaid worden”, over iemand die beboet werd voor een geveltuintje tegen een elektriciteitskast. En over een speeltuin waar twee gemeentelijke afdelingen en een woningcorporatie naar elkaar wezen: „De bewoners zien een verloederd plein.” Holman ziet dat in de welgesteldere  wijken allerlei bewonersinitiatieven ontstaan. „In de meest versteende wijken – Transvaal en de Schilderswijk – wonen ook de meest kwetsbare inwoners. Daar is juist een impuls nodig.” Voor de Transvaal is net 100.000 euro beschikbaar gekomen om daar bomen te planten. De Partij voor de Dieren ziet ook „terughoudendheid” bij de pleinenaanpak. „Het idee is nu vaak: zet ergens een boom neer en dan is het klaar. Een boom staat gelijk aan tien airco’s, maar alleen in een bepaalde omgeving. Als die betegeld is, verdampt het water bij de wortels”, zegt raadslid Robin Smit.  De grote vraag is of Den Haag koeler is geworden. Het is lastig om te zien of de maatregelen effect hebben gehad, zegt Frank van der Hoeven van de TU Delft, die  het hitte-onderzoek in 2018 uitvoerde. „Het KNMI meet buiten de stad. Wij hebben gemeten door bewoners zelf op hun balkons te laten meten. Dat maakte hun bewust, maar je krijgt enorme verschillen van plek tot plek. Het maakt uit of iemand meet aan de noord- of de zuidzijde, op de begane grond of hoger.” Hij verwacht dat de verbeteringen „heel traag” gaan. „Hier en daar een boom erbij. Het duurt tien tot twintig jaar voor je een zodanige kruin hebt dat de boom een goede schaduw geeft.”  Bovendien, zegt Van der Hoeven, „de meeste mensen verblijven voornamelijk in gebouwen. In bedrijfsgebouwen is vaak airconditioning. Kwetsbare mensen, kinderen tot 3 jaar en zeventigplussers, die zijn thuis.” En niet iedereen heeft „een volwassen boom voor de woning die goed in blad staat”, noch een huis dat is geïsoleerd. Aan de hand van de data van 12.000 slimme Toon-energiemeters in Haagse woningen (die geaggregeerd zijn ontvangen van producent Quby om de privacy van bewoners te beschermen), kon hij zien wat er binnenshuis gebeurt tijdens een hittegolf. „Wat je ziet is dat de temperatuur toeneemt naar het middelpunt van de stad, dat de nabijheid van het Zuiderpark en het Haagse Bos weinig lijken te helpen, en dat de Noordzee koelte brengt.” Hij zag in de warme zomers van 2018 en 2019 pieken tot 40 graden. „Het is fijn als de temperatuur op straat comfortabel is of dat een klein parkje niet al te verhard is”, zegt Van der Hoeven. „Maar dat is niet de plek waar je verkoeling zoekt in een week als nu.” De gemeente Den Haag heeft alle zelfstandig wonende 75-plussers een brief gestuurd met warmtetips. Als de hitte langer aanhoudt, worden er  „koeltecentra” geopend: religieuze gebouwen, bibliotheken en overheidsgebouwen.  Correctie (19/7): In een eerdere versie stond dat er voor bomen in de wijk Transvaal 10.000 euro wordt uitgetrokken, dat is 100.000 euro ||https://www.nrc.nl//nieuws/2022/07/18/het-haagse-hitte-eiland-koelt-niet-zomaar-af-2-a4136788
2022-07-18||‘Klopt’, zei ze tegen IND.  ‘Ik werkte voor een bende’||Lees het volledige nieuwsbericht hier: Raad van State: IND keek te weinig naar dwang  De asielzoekster vertelde het zelf. Hoe ze klusjes uitvoerde voor de bende die de baas was in haar straat in Apopa, een voorstad van San Salvador. Dat ze dat niet had willen doen, maar toch deed. De medewerker van de Immigratie- en Naturalisatiedienst (IND) hoefde haar  niet onder druk te zetten. Op een ochtend in april 2020 beantwoordde ze al zijn vragen via een videoverbinding vanuit haar kamer in asielzoekerscentrum Dronten. De IND-medewerker: „Begrijp ik goed dat u zelf op enig moment bij de Salvadoraanse bende de 18 Revolucionarios hebt gezeten?” Asielzoekster: „Klopt. Ik werd verplicht met hen te werken. Ik moest wapens rondbrengen, drugs, en ik moest naar bed met hooggeplaatste bendeleden.”  Later paste ze haar verklaring aan – het waren geen meerdere wapens geweest, het was één wapen, één keer. IND-medewerker: „U zei ook dat u weleens op de uitkijk moest staan. Hoe vaak?” Asielzoekster: „Soms was het één uur, soms twee. Soms ook elke nacht.” Ze wist niks van het plan van de bende af, zegt ze. „Er zijn meestal maar één, twee of drie mensen die weten wat er gaat gebeuren.” Als ze ernaar vroeg, zeiden ze dat ze haar mond moest houden, anders zou ze worden vermoord. Zo, in een reeks gehoren, droeg de Salvadoraanse vrouw zelf de bewijzen aan waarmee de IND haar zou uitsluiten van asiel. De reden, administratief geformuleerd: artikel 1F van het Vluchtelingenverdrag, waarmee oorlogsmisdadigers en plegers van ernstige misdrijven een vluchtelingenstatus  wordt geweigerd. De Salvadoraanse asielzoekster – wier identiteit bekend is bij de redactie maar die niet met haar naam in de krant wil zolang ze nog de kans loopt naar El Salvador te worden teruggestuurd – is een van de ongeveer vijfentwintig vluchtelingen per jaar die worden uitgewezen op basis van 1F. In de afgelopen jaren trok de IND de verblijfsvergunning in van een Syriër, die commandant zou zijn geweest bij de terroristische organisatie Jabhat al-Nusra. Die van een Rwandees, die vermoedelijk betrokken was bij de genocide in zijn land in 1994. Die van een Afghaan, die in de jaren tachtig leidinggevende zou zijn geweest van een gevangenis in Kabul. En die van de Salvadoraanse asielzoekster, die op haar twintigste klusjes uitvoerde voor een bende. Iemand die commandant is bij een terroristische organisatie of iemand die op de uitkijk staat bij een overval – nogal een verschil. De overeenkomst is de Nederlandse overheid, die dit verdragsartikel gebruikt als een van de instrumenten om asielverzoeken af te wijzen. Ook als het bewijs „dun” oogt, zoals universitair docent criminologie Maarten Bolhuis zegt. Ook als de persoon in kwestie „een zeer ondergeschikte rol had”, zoals asieladvocaat Marieke van Eik zegt. Sofie de Schutter, de advocaat van de Salvadoraanse, denkt dat de IND deze zaak gebruikt om toepassing van 1F „op te rekken”.  Artikel 1F werd opgenomen in het Vluchtelingenverdrag van de Verenigde Naties uit 1951, om te voorkomen dat oorlogsmisdadigers  hun berechting konden ontlopen door te emigreren. De Nederlandse immigratiedienst paste het artikel in veertig jaar zo’n dertig keer toe. Sinds de IND in 1997 een speciale 1F-unit kreeg, steeg het aantal zaken  tot meer dan vijftig per jaar. Met de unit vervult Nederland „een voortrekkersrol in Europa wat betreft opgebouwde expertise over 1F”, aldus de IND.  In een Kamerbrief schreef toenmalig staatssecretaris van Justitie Elizabeth Schmitz (PvdA) dat het artikel door de nieuwe afdeling van de IND „restrictief” zou worden gebruikt, zoals de VN verordonneerden. De consequenties zijn te groot om lichtzinnig met 1F om te gaan. Een asielzoeker die op deze grond wordt afgewezen, is in feite levenslang illegaal verklaard. Aan de andere kant wilde de staatssecretaris erop toezien dat de mogelijkheden van het artikel „optimaal worden benut”. „Optimaal benut”, daar lijkt het 25 jaar later wel op. Nederland wijst op basis van dit artikel relatief vaker asielverzoeken af dan omringende landen. Maarten Bolhuis stelde vast in zijn laatste vergelijkende onderzoek, uit 2015,  dat 1F in Nederland gemiddeld 38 keer per jaar werd toegepast, terwijl dat in België, Zweden en het Verenigd Koninkrijk nog geen twintig keer was. Die landen kregen in dat jaar evenveel of meer asielverzoeken te verwerken.  Kan het zijn dat oorlogsmisdadigers vaker in Nederland dan elders asiel willen aanvragen? Of zou Nederland 1F vaker dan andere landen inzetten om zijn migratiebeleid zo strikt mogelijk te houden? Probeert het, in de woorden van advocaat De Schutter, de mogelijkheden van 1F tot het uiterste „op te rekken”? De IND schrijft dat Nederland 1F toepast „omdat het geen vluchthaven wil zijn voor oorlogsmisdadigers en plegers van andere ernstige misdrijven” en dat „iedere zaak uitvoerig wordt onderzocht en beoordeeld”.  De Salvadoraanse asielzoekster, nu 29 jaar oud, ontmoette de jongen in een bus in San Salvador, zo’n tien jaar geleden, vertelt ze in het kantoor van haar advocaat in Amsterdam. Ze draagt haar zwarte haar met een scheiding opzij en een ketting met een sterretjesbedeltje eraan.  „Ik dacht dat hij een normale jongen was.” De asielzoekster werd verliefd, maar na de eerste maanden van hun relatie begon hij zich „raar” te gedragen. Hij was vaak dronken en kwam bij haar thuis met bebloede kleren aan. „Hij zei dat hij gevallen was.” Toen ze hem daarnaar vroeg, werd hij agressief.  Verschillende delen van Apopa worden sinds mensenheugenis beheerst door de bende die de IND de 18 Revolucionarios noemde, of de zuidelijke afsplitsing ervan, of de rivaliserende MS-13. Ze verkrachten, moorden, persen af  – „ze manipuleren iedereen”, zegt de Salvadoraanse. Niemand deed er iets aan, ook de politie niet.  „De bendeleden waren buren. We gingen samen naar school.” Een groepje medeleerlingen verkrachtte haar toen ze dertien was. Toen begreep ze het, ze zag hun tatoeages. Dat de jongen uit de bus ook verliefd was op háár, gelooft ze nu niet meer. „Hij wilde me alleen maar rekruteren.”  Hij dwong haar seks te hebben met andere bendeleden, vertelt ze, „zodat ik me heel klein zou voelen”. Daarna kwamen de opdrachten voor klusjes. Op wacht staan, kijken of de politie kwam, zakjes cocaïne verkopen in een discotheek. En dat pakket met een wapen erin afleveren. „Vreselijk”, vond ze dat. „Ze hadden die dag een pistool tegen mijn hoofd gezet.” Als ze zich verzette, sloegen ze haar. Wie ze precies vreest in El Salvador, wilde de IND van de asielzoekster weten. Meer nog dan de bendeleden vreesde ze de politie: „Die is corrupt.” Sommige agenten hebben MS-13-tattoos op hun lip, zag ze. „Ze zijn zowel bendelid als politieagent.” Anderen doen wat de bende vraagt, zolang ze maar betaald worden. Een agent in Apopa misbruikte haar, wilde dat zij zijn vriendin werd, zegt de Salvadoraanse in haar gehoor. Nadat ze hem afwees, ging hij met zijn collega’s achter haar aan. „Elke dag kwamen ze naar mijn huis”. Ze werd onterecht beschuldigd van wapenbezit. Vijf keer kwam ze in de gevangenis voor iets dat zij hadden verzonnen, zegt ze. De laatste keer zat ze anderhalf jaar, voor ze werd vrijgelaten wegens gebrek aan bewijs.  De bende vond het verdacht dat ze zo vaak vastzat. „Ze dachten dat ik geïnfiltreerd was.” Ze voelde zich nergens meer veilig. „Of de bendeleden zouden me doden, of de politie.”  Een week nadat de asielzoekster landde op Schiphol, december 2019, werd ze voor het eerst gehoord. Twee dagen later weer, en in februari en april nog een keer. Toen ze in oktober te horen kreeg dat haar aanvraag was afgewezen op basis van artikel 1F, wist ze niet wat dat was.  Op haar werd het zelden gebruikte subartikel b toegepast: het plegen van ernstige, niet-politieke misdaden. De IND acht haar medeplichtig aan moord en doodslag die de bende heeft gepleegd. Als zij niet op de uitkijk had gestaan, als zij dat wapen niet had vervoerd, hadden die misdrijven niet op dezelfde manier gepleegd kunnen worden. Bewijs: haar eigen verklaringen, die de dienst geloofwaardig acht, inclusief haar verklaringen over de bedreigingen door de bende, plus onderzoeksrapporten over de situatie in El Salvador. Omdat de IND ook gelooft dat ze in haar eigen land gevaar loopt, mag ze  niet meteen worden teruggestuurd.  Een 1F-zaak valt onder het bestuursrecht, niet onder het strafrecht. De IND hoeft daardoor niet „wettig en overtuigend” te bewijzen dat een asielzoeker een misdrijf heeft gepleegd. „Ernstige redenen om te veronderstellen” dat er oorlogsmisdaden gepleegd zijn, zijn voldoende. Het Nederlands Juristen Comité voor de Mensenrechten schreef in 2008 aan de Tweede Kamer dat de bewijsdrempel voor toepassing van artikel 1F in Nederland te laag lag. De afstand tussen strafrecht en bestuursrecht moest worden verkleind, schreven de juristen. Nog een consequentie: de rechter geeft in de meeste gevallen de IND gelijk. Uit een steekproef van Syrische asielzaken tussen 2012 en 2019 bleek dat zo’n 70 procent van de uitwijzingen standhield bij de Nederlandse rechter. In België was dat 18 procent. „De Nederlandse rechter toetst heel terughoudend,” zegt Bolhuis. „Dat hoort bij ons bestuursrecht.” De IND hoeft in 1F-zaken alleen aan te tonen dat sprake is geweest van knowing and personal participation: dat de asielzoeker wist of had moeten weten dat het (oorlogs)misdrijf plaatsvond, en dat hij of zij het persoonlijk heeft gefaciliteerd. Deze toets is gebaseerd op Canadese jurisprudentie uit de jaren negentig, maar werd tien jaar geleden door het Canadese hooggerechtshof afgeschaft omdat ze zorgde voor te veel uitsluitingen door guilt by association. België neemt de richtlijnen van de VN over, die voorschrijven dat medeplichtigheid betekent dat een vreemdeling persoonlijk „een substantiële bijdrage” heeft geleverd aan het misdrijf. Ook wordt gekeken naar intentie, of de vreemdeling „de bedoeling had dat het misdrijf werd gepleegd”. België houdt zich daarmee aan internationale richtlijnen, zegt Bolhuis, „Nederland wil een eigen standaard”.   Over het seksueel misbruik waarvan ze het slachtoffer werd, hoefde de asielzoekster van de IND verder niets te vertellen.  Foto Eva Plevier In de zaak van de Salvadoraanse asielzoekster heeft de IND niet bewezen dat ze medeplichtig was, oordeelde de rechter. Dat ze „op enig punt op de uitkijk heeft gestaan, terwijl op een ander punt de misdrijven werden gepleegd, is onvoldoende”. Een meervoudige kamer gaf haar gelijk, de IND ging in hoger beroep bij de Raad van State, de hoogste bestuursrechter.  Bolhuis vindt het bewijs dat de dienst aanvoert „dun”. Als zij niet op de uitkijk had gestaan, had dat niet veel uitgemaakt. En wat dat ene wapen betreft, „zou je moeten weten dat precies dat ook gebruikt werd bij de betreffende moorden of doodslagen”. Die informatie, zegt hij, heeft de IND helemaal niet. „Als de rechter dit bewijs in hoger beroep accepteert, zou ik dat schokkend vinden.” De Raad van State oordeelde donderdag dat de IND de Salvadoraanse vrouw niet een verblijfsvergunning mag weigeren op basis van de tot dusver geleverde informatie. Het gaat niet om de kwestie van het wapen: het rechtscollege gaf de IND gelijk op het punt van haar medeplichtigheid aan misdrijven,  maar vond ook dat de dwang waaraan zij was onderworpen te weinig was onderzocht.  Luke Korlaar, medewerker van VN-vluchtelingenorganisatie UNHCR, gaat niet in op individuele zaken, maar zegt wel dat hij het zorgelijk vindt te zien dat „de IND mensen uitsluit die een minimale bijdrage hebben geleverd aan gepleegd geweld”, terwijl  „duidelijk sprake is van dwang”. „Het uitsluiten van mensen die bescherming nodig hebben van een vluchtelingenstatus is dan niet meer proportioneel.”  De rechtbank meende dat de asielzoekster niet genoeg kans kreeg  te verklaren over wat er zou zijn gebeurd als ze weigerde voor de bende te werken. Dat de Raad van State dit punt nu overneemt, schept volgens advocaat De Schutter een precedent. „Zo wordt het in de toekomst veel moeilijker om een 1F-zaak te bouwen.” Als je met die ogen het verslag van het gehoor leest, blijkt dat dwang ook toen al een heikel punt was.  IND-medewerker: „Kunt u mij een concreet voorbeeld geven van iets wat u moest doen wat u niet wilde?” Asielzoekster: „Ik moest als een soort prostituee met alle bendeleden naar bed.”  IND-medewerker: „Moest u ook dingen doen die niet met seks te maken hadden?” Asielzoekster: „Ik moest drugs rondbrengen, ik moest op bepaalde postpunten de wacht houden. Ik moest wapens brengen, dat soort dingen. In El Salvador is het zo dat als een meisje van zestien jaar niet wordt beschermd door haar familie, ze eigenlijk standaard wordt verkracht en misbruikt door bendes.”  IND-medewerker: „Erg vervelend om te horen. Laten we het seksuele misbruik en de verkrachtingen achterwege laten. Daar hoeft u niks over te vertellen.” Asielzoekster: „Dat is goed.”||https://www.nrc.nl//nieuws/2022/07/18/klopt-zei-ze-tegen-ind-ik-werkte-voor-een-bende-a4136776
2022-07-18||Extreme temperaturen in Europa: van code oranje tot hitte-apocalyps|| In België werd maandag de heetste 18 juli ooit gemeten, met temperaturen boven de 36 graden Celsius in de buurt van de Franse grens. Weerinstituut KMI kondigde code oranje af voor het hele land, behalve de kust en de provincies Luik en Namen. Voor dinsdag geldt die waarschuwing overal, als er temperaturen tot boven de 40 graden worden verwacht. Dat is in België nog maar één keer gebeurd, in  2019. Bij code oranje wordt  aangeraden ramen en deuren dicht te houden en fysieke activiteiten te beperken. Uit voorzorg schrapte de Belgische spoorwegen NMBS voor dinsdag 34 piekuurtreinen. Dat zijn treinen die overdag in de zon geparkeerd staan, en bij extreme hitte beschadigd kunnen raken. Er wordt extra personeel ingezet dat gespecialiseerd is in ventilatie en airco. In Antwerpen vallen trams uit op lijnen waar oud materieel rijdt. Bakkers, bloemisten, slagers en traiteurs in België blijven dinsdagmiddag langer gesloten  vanwege de hitte. En vuilnismannen in diverse steden beginnen vroeger dan normaal.   Ook het agentschap Natuur en Bos schaalde maandagmiddag op naar code oranje voor alle Vlaamse natuurgebieden, vanwege brandgevaar. Extra brandweerlieden staan paraat.  In de provincie West-Vlaanderen wordt de brandweer ingezet om boeren van drinkwater voor hun vee te voorzien. De gouverneur kondigde maandag een verbod af voor het oppompen van water uit niet-bevaarbare waterlopen. Op veel plaatsen staat het grondwater zo laag, dat er kans is op verzilting. Daardoor kan landbouwgrond onbruikbaar worden.  Dennis Boxhoorn   Bosbranden, evacuaties en doden door de hitte extreme temperaturen. De hittegolf in Portugal en Spanje heeft tot nu toe aan bijna tweeduizend mensen het leven gekost. Volgens het Spaanse Carlos III gezondheidsinstituut  vielen in juni  zevenhonderd doden in Spanje, voornamelijk ouderen. De  hittegolf begon dit jaar veel eerder dan normaal. Vorig jaar vielen er in juni  twee doden.  In Madrid is in het weekend een 60-jarige straatveger tijdens het werk overleden, nadat hij oververhit raakte.  In de regio Extremadura, aan de grens met Portugal, rookt het al dagenlang. Gigantische rookpluimen blokkeren het zicht van de blusvliegtuigen die met zeewater het vuur proberen te blussen. Het gebied tikte vorige week een record aan van 47 graden. Het heeft de brandweerlieden veel moeite gekost, maar het vuur lijkt nu onder controle.  Ook  andere regio’s, zoals Catalonië, Málaga en Galicië gingen in vlammen op. Honderden mensen zijn geëvacueerd. In één week tijd is in Spanje meer dan 25.000 hectare verwoest door de vlammen.  		Portugal worstelde nog voor de hittegolf begon met extreme droogte.  Brandweerlieden proberen er zo’n dertien bosbranden onder controle te krijgen, met als grootste uitdaging de vlammen in Chaves, ten noorden van havenstad Porto. De lokale watervoorzieningen zijn beperkt, doordat de dammen haast leeg zijn. De komende dagen nemen zowel in Portugal als Spanje de temperaturen iets af, waardoor het makkelijk wordt om de bosbranden onder controle te krijgen. Tot de volgende hittegolf.  Oumaima Abalhaj Een brandweerman bij een bosbrand in het noordwesten van Spanje. Foto Emilio Fraile/AP
 
 Voor het eerst is in het Verenigd Koninkrijk vanwege de hitte de noodtoestand uitgeroepen. Britse kranten waarschuwen dat het in sommige delen van Engeland heter is dan in de Westelijke Sahara – de grasvelden van de parken in Londen zijn zo dor dat ze daar wel iets van weg hebben. Op Meltdown Monday werd het 38,1 graden in Santon Downham, dinsdag zou zelfs 43 graden gehaald kunnen worden. Het vorige hitterecord was 38,7 graden,  in Cambridge in 2019. Overlast is er vooral in het openbaar vervoer. Aanbieders waarschuwen alleen te reizen als dat echt nodig is. Op veel trajecten rijden treinen langzamer of worden ze geannuleerd. Tot ergernis van veel Britten gebeurde dat maandag al voordat de hitte echt was begonnen.   De overheid adviseert om thuis te werken waar dat kan, maar neemt ondanks meerdere ingelaste spoedoverleggen van de regering geen dwingender maatregelen zoals het sluiten van scholen of verplicht thuiswerken.  Annemarie Kas  Alle seinen staan op rood in Frankrijk. Oogsten dreigen door  droogte te mislukken, in het westen vinden al dagenlang  verwoestende bosbranden plaats en voor de tweede keer in een paar weken tijd zucht het land onder een hittegolf. De huidige canicule begon op 12 juli en houdt nog dagen aan. Het kwik stijgt deze week  geregeld tot boven de veertig graden. Maandag werden op diverse plaatsen al hitterecords gebroken, met temperaturen van ruim 42 graden Celsius. Meteoroloog François Gourand van Météo-France sprak  tegenover persbureau AFP van een „hitte-apocalyps”.   	Veel Fransen vrezen herhaling van de hittegolf van 2003, waarbij ruim 19.000 mensen omkwamen. Des te pijnlijker is  de zoveelste tik op de vingers die de Franse staat onlangs kreeg om haar  klimaatbeleid. Eind juni oordeelde de  Hoge Raad voor het Klimaat dat het Franse klimaatbeleid  „onvoldoende” is en dat de kans groot is dat het land niet de beloofde reductie van broeikasgassen in 2030 zal bereiken. President  Macron en premier  Borne noemen klimaatbeleid een van hun speerpunten. Critici merken echter op dat Borne bij de bekendmaking van de regeringsplannen begin deze maand klimaatbeleid op  plek drie van de prioriteitenlijst plaatste.     Floor Bouma De opgedroogde bedding van het Frans-Zwitserse Lac des Brenets. Foto Fabrice Coffrini/AFP 
 Italië wordt al wekenlang geteisterd door hitte en droogte, en dat houdt ook grote risico’s in voor de landbouw. Volgens landbouwminister Stefano Patuanelli komt een derde van de Italiaanse landbouwproductie in gevaar door  droogte en  slechte waterinfrastructuur. Italië verliest jaarlijks tot 40 procent van zijn water, vooral door oude waterleidingen. De hitte in Noord-Italië leidde er eerder deze zomer toe dat de regering de noodtoestand afkondigde in verschillende regio’s, die kampen met het dramatisch lage waterpeil van de Po-rivier, een cruciale bron van irrigatie in een streek waar veel fruit, groenten en graan worden geproduceerd. De lange periode van droogte kwam na  een winter waarin het minder had gesneeuwd, en die sneeuw bovendien op grotere hoogte en dus verder weg van de valleien was gevallen. Smeltende sneeuw in de Alpen vult in de lente en de zomer de rivierbekkens, maar ook dat is dit jaar dus veel minder gebeurd. Ook de afbrokkeling van een stuk van een gletsjer in de Dolomieten had met de extreme klimaatomstandigheden te maken. Enkele delen van de gletsjer lagen  bloot, en werden niet door voldoende verse sneeuw beschermd, zodat een groot deel van het ijs smolt. De lawine die daarop volgde heeft aan elf wandelaars het leven  gekost.  Ine Roox In grote delen van Europa is het brandgevaar hoog tot extreem hoog||https://www.nrc.nl//nieuws/2022/07/18/van-code-oranje-tot-hitte-apocalyps-a4136795
2022-07-18||Koelen met een airco? In Nederland wordt die steeds meer gebruikt voor verwarming||Met de zon op het zuiden wordt het bij Frank Markus al snel warm in zijn appartement in Almere Haven. Hij woont er sinds begin dit jaar. Bij de verbouwing heeft de 53-jarige gebouwenbeheerder voor 15.000 euro airconditioning  laten plaatsen in zijn woonkamer, twee slaapkamers en „computerkamertje”. Markus: „Met een airco slaap ik lekkerder.” Het aantal ‘geïnstalleerde’ airco’s – anders dan de losse airco die je koopt bij een elektronicazaak – bij mensen thuis is de afgelopen jaren snel toegenomen, ziet NVKL, de branchevereniging voor bedrijven in de koeltechniek en klimaatbeheersing. Sinds 2016 worden de cijfers bijgehouden. Het aantal huishoudens dat toen een airco aanschafte was 75.000. Twee jaar later liep dat aantal op tot 98.000. Tijdens het eerste jaar van corona, 2020, lieten 200.000 huishoudens een airconditioner installeren. Een jaar later nam dat aantal met 30 procent toe tot 260.000. De brancheorganisatie ziet voor dit jaar wel weer een afname van 10 procent, tot 235.000 nieuw aangeschafte airconditioners. De woordvoerder: „Begin dit jaar is het niet extreem heet geweest. Mensen denken dan minder snel aan verkoeling. Bovendien hebben we ook hier het welbekende chipprobleem. Er zijn veel leveringsproblemen vanuit de fabrieken voor airco’s.” In een warmere wereld groeit het aantal airco’s. In een serie verhalen onderzoekt NRC de gevolgen van de apparaten voor het klimaat, de grens tussen luxe en noodzaak, de vraag wie zich een airco kan veroorloven, alternatieven en de Nederlandse aircomarkt. Ook is er een gebrek aan installateurs. Vanaf 2026 is het namelijk verplicht een gasketel te laten vervangen door een (duurzamere) warmtepomp. „Installateurs zijn meer bezig met het installeren van warmtepompen, waardoor airco’s minder snel geïnstalleerd worden.” Het gebeurt steeds vaker dat consumenten, zoals Frank Markus, hun hele huis voorzien van airconditioning, zegt verkoper Kees Heuveling van Beek van Invisible Airco in Amsterdam. Hij verkoopt sinds 2020 airconditioners, Frank Markus is een klant van hem. „Iedereen heeft zijn eigen wensen. De een wil het in huis wat kouder hebben dan de ander. Dat moet je individueel per kamer [met een airco] kunnen en willen regelen.”   Sinds de oorlog in Oekraïne en de bijkomende stijgende gasprijzen wordt de airconditioning, die op elektriciteit draait, vaker ook als „een goede vervanger” gebruikt om het huis te verwarmen, zegt verkoper Heuveling van Beek. Je kan er namelijk ook de temperatuur mee verhogen. Hij merkt in de aanvragen dat steeds meer mensen de airco het hele jaar door willen gebruiken. „Wel drie op de tien kopers willen op dit moment de airco gebruiken als verwarming in de winter.”  NVKL herkent zich hierin. „We horen dit terug uit gesprekken met installateurs.” „Ik heb dat niet gedaan vanwege de te hoge gasprijzen, hoor”, zegt Markus. „Ik geloof niet dat je een airco koopt om energie te besparen. Maar het is wel een goede tussenoplossing voor als je nu minder gas wilt gebruiken en op  den duur helemaal van het gas af wil.” Dat de airco steeds meer wordt ingezet als verwarmer valt ook op bij Paul Hakkoer, directeur bij Air Innovations in Amsterdam.  Hij zit sinds 2009 „in de airco’s”. Zo hard als het ging in de „Covid-jaren” heeft hij het nooit eerder meegemaakt. Het was warm in 2020 en thuiswerkers maakten van die ene rommelkamer een kantoor, dat gekoeld moest worden. „Ik heb dat jaar continu airconditioners geleverd.” Hij herinnert zich dat klanten „wel 3,5 maanden” moesten wachten op de installatie.  Een airconditioning in je slaapkamer kost bij Hakkoer tussen de 2.300 en 2.500 euro. „Het ligt aan het type en merk airco dat je wilt. Ook de grootte van je kamer is van belang. Een rijtjeshuis voorzien van airco kost  ongeveer 10.000 euro.” De verkoop is nu enigszins „gestabiliseerd”. De wachttijd is nu ongeveer zes weken. Paul Hakkoer merkt dat de vraag naar airco’s afhankelijk is van hoe het weer in de laatste zomer is geweest, en of het al in de lente lekker weer is. „Als het in april al 25 graden is, dan willen mensen nog gauw een airco aanschaffen. Dat is dit jaar niet het geval geweest.”  Van een toename van airconditioners is niet alleen sprake in Nederland. Volgens een rapport van het Internationaal Energie Agentschap (IEA) verdrievoudigde het aantal airco’s wereldwijd tussen 1990 en 2016. De voorraad airconditioners in gebouwen zal in 2050 groeien tot 5,6 miljard, in 2018 waren er 1,6 miljard in gebruik.   Frank Markus vindt „eerlijk gezegd” de airco nu nog een „luxe”, maar denkt dat het op de lange termijn wel „een essentiële levensbehoefte” zal zijn. „Het wordt steeds warmer in Nederland. Het is nog niet zover als bijvoorbeeld in Abu Dhabi, maar het kan wel die kant op gaan.” Goed voor het klimaat zijn airconditioners allerminst. Door de wereldwijde groei aan airco’s zal volgens het IEA de vraag naar energie voor specifiek afkoeling verdrievoudigen tegen 2050. Om aan die behoefte te voldoen, is evenveel elektriciteit nodig als China en India samen gebruikten in 2018.  Maar hoeveel energie verbruikt een airconditioner in huis? Een airco waarmee je één kamer koelt (‘single split’) en die je 200 uur gebruikt, verbruikt 150 kWh aan stroom. Dat kost ongeveer 35 euro, zegt energie-expert Joanneke de Jong van voorlichtingsorganisatie Milieu Centraal. Ter vergelijking: een ventilator gebruikt 10 kilowattuur aan stroom per 200 uur. Dat is ongeveer 2 euro. Bij het koelen van meerdere ruimtes in een woning verbruik je gemiddeld 230 kilowattuur per 200 uur. De Jong adviseert mensen om hun woning zo koel mogelijk te houden, zodat ze geen airconditioning nodig hebben. Denk aan zonwering en overdag alle ramen en deuren dicht houden, zodat de warmte buiten blijft. Of denk aan groen rondom je woning. Een boom zorgt voor schaduw. „Zodat je voorkomt dat je energie nodig hebt om je huis te koelen.” Als deze zomer heel warm wordt met meerdere dagen boven de dertig graden, dan zal de verkoop van airconditioners 2021 alsnog overtreffen, verwacht de woordvoerder van NVKL. Correctie (25-7-2022): Per abuis is Paul Hakkoer in een eerdere versie van dit artikel Paul Hakboer genoemd. Dit is gecorrigeerd. ||https://www.nrc.nl//nieuws/2022/07/18/koelen-met-een-airco-in-nederland-wordt-het-steeds-meer-gebruikt-voor-verwarming-a4136744
2022-07-18||Bij Rituals moeten alleen de vrouwen make-up op – is dat discrimineren?||Toen Margot Pijnenburg in dienst trad bij cosmeticaketen Rituals kreeg ze van het bedrijf een ‘welcome bag’. In het tasje zat onder meer een doosje oogschaduw, mascara en rode lippenstift en nagellak van het bedrijf. Een aardigheidje voor nieuw personeel, maar niet helemaal zonder belang. Het was wel de bedoeling dat ze de producten tijdens werk ook zou drágen. Dat schuurde, vond Pijnenburg. Hoewel ze  dikwijls make-up draagt, wilde ze er niet toe worden verplicht. Omdat ze weleens last heeft van geïrriteerde ogen, en dan liever geen mascara draagt. En omdat ze bij voorkeur geen lak gebruikt. „Maar als ik dan op werk kwam, zei de winkelmanager: voor je begint wel even nagellak op doen.” Wat haar nog het meest stak, was dat de kleding- en stijlvoorschriften van Rituals (1,1 miljard euro omzet, 4.600 werknemers) niet voor iedereen golden. Bij haar aanstelling werd al gauw duidelijk dat het bedrijf alleen van vrouwelijke werknemers eiste dat ze de make-up van het merk tijdens winkeltijden zouden dragen. Mannelijk personeel kreeg ook zo’n welkomsttasje, maar mocht zélf de keuze maken.  Deze dinsdag buigt het College voor de Rechten van de Mens zich over de vraag of het bedrijf zich daarmee schuldig maakt aan seksediscriminatie. Pijnenburg legde de kwestie aan het College voor nadat ze vertrok bij Rituals – ze ging naar het buitenland voor een studie mensenrechten en democratisering. Na haar vertrek bij de cosmeticaketen besprak ze haar bezwaren ook met een personeelsmanager. Hoewel die welwillend reageerde, zegt Pijnenburg, verdween het onderscheid tussen vrouwelijke en mannelijke werkgevers niet uit de voorschriften.  Werkgevers mogen eisen stellen aan het uiterlijk van hun werknemers, aan zowel kleding als haardracht of make-up. Maar onderscheid maken tussen vrouwelijke en mannelijke werknemers op basis van hun geslacht is bij wet verboden, of het nu om loon, benoemingen of bonussen gaat. Er zijn uitzonderingen: heel soms mogen werkgevers wel ‘discrimineren’, door bijvoorbeeld een tijdlang alleen vrouwen aan te nemen en zo voor een gelijkere man-vrouwbalans in de organisatie te zorgen. Het College moet beslissen of Rituals met zijn ‘Styling Standards’ een legitieme uitzondering maakt. Dinsdag is de zitting, de uitspraak volgt later. Een uitspraak van het College, een onafhankelijk toezichthouder op de mensenrechten in Nederland, is niet bindend: het is geen rechtbank. Wel wordt in ruim 80 procent van de zaken een uitspraak van het college gevolgd, zegt de instantie in haar jaarverslag. In de stijlgids van Rituals staat een tiental voorschriften die ervoor moeten zorgen dat werknemers van de keten er „representatief” uit zien, met een „frisse en moderne look”. Zo mogen werknemers geen zichtbare piercings, tatoeages of sieraden dragen. Alleen kleine oorknopjes of trouwringen zijn toegestaan. Daarnaast moet iedereen bedrijfskleding dragen. Voor vrouwen is dat een jurk of broek, voor mannen een broek. Over het gebruik van make-up meldt de gids niet expliciet dat vrouwen daarin minder vrijheid krijgen dan mannen. Maar in de praktijk is dat anders, stelt Rituals in zijn verweer aan het college. „Van vrouwen wordt verwacht dat zij tijdens werktijd make-up dragen en als zij dat niet doen, worden zij daarop aangesproken. Mannen mogen make-up dragen, maar zijn daartoe niet verplicht.” Maar andersom zijn er ook specifieke regels voor mannen, merkt het bedrijf op. Zij moeten hun baard netjes knippen en verzorgen. De stijlregels moeten er onder meer voor zorgen dat klanten in elk filiaal  dezelfde winkel en sfeer treffen, aldus Rituals. Werknemers zijn daarnaast „ambassadeur van het merk”. Verkopers fungeren als „mannequin” voor de producten die de keten verkoopt. „Een beter model voor cosmetische producten […] is er niet. Een paspop of foto heeft niet hetzelfde effect.”  In een reactie laat Rituals weten dat de gesprekken met Pijnenburg de afgelopen maanden hebben geleid tot aanpassing van de stijlgids, ook na overleg met onder meer een werkgroep rond inclusie en diversiteit. Omdat niet iedere werknemer zich „prettig” voelt bij het dragen van „uitgesproken make-up” mogen werknemers nu ook neutrale kleuren dragen, zoals naturel nagellak en huidkleurige lippenstift.  Kledingvoorschriften op de werkvloer moet een werkgever goed kunnen onderbouwen, zegt arbeidsrechtadvocaat Suzanne Meijers: een helm vanwege de veiligheid of handschoenen vanwege de hygiëne. Ook mogen bedrijven werknemers vragen specifieke kleding te dragen vanwege ‘representativiteit’. Dat moet dan wel in verhouding staan tot het soort bedrijf en het werk dat iemand doet. „Bij zomers weer teenslippers verbieden? Zo’n verbod slaat nergens op in een callcenter. Maar op een kantoor waar klanten in en uit lopen, ligt het weer anders.”  Ook moeten de voorschriften voor alle werknemers in dezelfde functie zoveel mogelijk gelijk zijn, zegt Meijers. Ze vraagt zich af of Rituals in de kern wel iets anders vraagt van vrouwen dan van mannen: beiden moeten er uiteindelijk ‘representatief’ uitzien. „Al kun je dan dus weer betwisten: wanneer ziet iemand er representatief uit?”  Dat is nu precies wat Pijnenburg stoort aan de voorschriften van Rituals: de achterliggende aanname dat een vrouw er zonder make-up niet representatief uit zou zien. Volgens haar  worden aan vrouwen „hogere representativiteitseisen gesteld dan aan mannen”. Zaken als deze houden altijd sterk verband met wat de sociale norm is. In 2010 stonden KLM en een stewardess tegenover elkaar in de rechtszaal. De luchtvaartmaatschappij wilde de stewardess ontslaan omdat ze zich met haar onbedekte tatoeages en gemillimeterd haar niet hield aan de stijl- en kledingregels. De rechter gaf KLM gelijk. Het „bijna kaalscheren van het hoofd bij vrouwen is maatschappelijk nog niet zo algemeen aanvaard of gebruikelijk dat een dergelijke haardracht niet als extravagant kan worden beschouwd”, motiveerde de rechter onder meer. De vraag is echter of een rechter twaalf jaar later tot hetzelfde oordeel zou komen, zegt advocaat Meijers. Sociale normen verschuiven immers met de tijd. „Tatoeages zijn bijvoorbeeld echt mainstream geworden, je bent eerder een uitzondering als je er geen hebt. Wie vindt tattoos nog afschrikwekkend? En ook kort haar: is dat nog heel bijzonder?”  In de ogen van Pijnenburg is de opvatting dat vrouwen make-up moeten dragen om representatief te zijn een stereotype dat „in deze huidige tijd” niet langer standhoudt. Volgens Rituals wordt make-up „in het maatschappelijk verkeer” nog gezien als „cosmetica die overwegend door vrouwen wordt gebruikt”. Wie voor Rituals gaat werken, weet waar hij of zij aan begint, betoogt het bedrijf. Al bij de sollicitatie wordt besproken dat kandidaten „affiniteit” moeten hebben „met het merk Rituals” en de producten die het bedrijf verkoopt. Net als dat het bedrijf actief is in een branche waarin het „erg gebruikelijk is” dat personeel als „visitekaartje” van het bedrijf fungeert. „Een vegetariër zal ook niet snel geneigd zijn om voor een vleesverwerkingsbedrijf te gaan werken”, stelt Rituals in zijn verweer. Pijnenburg vindt dat geen heel sterke metafoor, zegt ze. Om te beginnen verkoopt een slager alléén vlees, terwijl Rituals naast make-up ook andere producten verkoopt. En: „Ik  heb zelf ook ooit bij een slagerij gewerkt, terwijl ik amper vlees eet. Het verschil: een slager dwingt zijn werknemer niet om vlees te eten. Rituals verplicht zijn personeel wel iets.” ||https://www.nrc.nl//nieuws/2022/07/18/alleen-de-vrouwen-moeten-make-up-op-discriminatie-a4136775
2022-07-18||Raad: IND keek in asielzaak te weinig naar dwang|| De Immigratie- en Naturalisatiedienst (IND) mag het asielverzoek van een Salvadoraanse asielzoekster niet afwijzen omdat de dienst   niet serieus heeft onderzocht of de vrouw in haar land werd gedwongen misdrijven te plegen. Tot dat oordeel kwam de Raad van State vorige week in een beroepszaak die de vrouw had aangespannen. Het asielverzoek van de 29-jarige Salvadoraanse werd afgewezen op basis van artikel 1F van het VN-Vluchtelingenverdrag. Daarmee kan het ministerie van Justitie een verblijfsvergunning weigeren aan oorlogsmisdadigers en plegers van ernstige misdrijven. In 1F-zaken wordt dwang, ook  bijvoorbeeld in het geval van dienstplicht, zelden serieus genomen, zeggen experts.   De vrouw, die in december 2019 asiel aanvroeg in Nederland, deed tien jaar geleden klusjes voor een bende in de hoofdstad van El Salvador, San Salvador. Ze bezorgde eenmaal een pakje met een wapen erin en stond enkele keren voor de bende  op de uitkijk. Volgens de IND is ze daardoor medeplichtig aan de misdrijven van de bende. Zij vertelde  de IND  dat ze dit onder dwang deed en dat ze zowel de bende als de politie in El Salvador vreest.  De Raad van State oordeelt nu, net als de rechtbank eerder, dat de IND het element van dwang „onvoldoende” heeft onderzocht en laten meewegen in zijn besluit tot afwijzing van het verzoek.  De advocaat van de vrouw, Sofie de Schutter, vindt het bijzonder dat de Raad van State vastlegt dat de IND een „verregaande plicht” heeft om te onderzoeken of er in een 1F-zaak sprake is van dwang. „Eerdere jurisprudentie legde de verantwoordelijkheid om het aannemelijk te maken bij de asielzoeker.” En als dwang al werd opgevoerd in een zaak, speelde dat zelden een rol in de overweging om een asielzoeker artikel 1F tegen te werpen. „Meestal wordt dwang vrij makkelijk afgedaan”, zegt criminoloog Maarten Bolhuis van de Vrije Universiteit, die de toepassing van het artikel in Nederland onderzoekt.   Jaarlijks worden ongeveer vijfentwintig vluchtelingen uitgewezen op basis van artikel 1F. In de afgelopen jaren trok de IND onder meer de verblijfsvergunning in van een Syriër, die commandant zou zijn geweest bij de terroristische organisatie Jabhat al-Nusra. Het aantal 1F-zaken is flink gestegen vanaf 1997, toen de IND een speciale unit kreeg.  De meeste beroepszaken tegen besluiten van de IND sneuvelen bij de Raad van State. In de afgelopen maanden stelde de hoogste bestuursrechter de dienst twee keer in het ongelijk in een 1F-zaak. In mei kreeg bijvoorbeeld een van oorsprong Rwandese vrouw het Nederlanderschap terug. Dat was haar ontnomen omdat ze zou hebben gezwegen over haar betrokkenheid bij genocide in haar geboorteland in 1994. De Raad van State oordeelde dat het ambtsbericht waarop dat besluit was gebaseerd, onvoldoende betrouwbaar was.||https://www.nrc.nl//nieuws/2022/07/18/raad-ind-keek-in-asielzaak-te-weinig-naar-dwang-a4136789
2022-07-18||Seoul dwong vissers terug te keren naar Noord-Korea||Het gebeurt vrijwel nooit dat Zuid-Korea Noord-Koreaanse vluchtelingen tegen hun wil terugstuurt. Maar nu beheersen beelden van de deportatie van twee vissers al dagen het nieuws. „De [vorige] regering heeft deze twee vissers de dood ingestuurd terwijl ze hen conform de wetgeving in Zuid-Korea had moeten opnemen”, zei een woordvoerder van huidig president Yoon Suk-yeol zondag.  De twee mannen vluchtten in 2019 per boot naar Zuid-Korea. Uit hun verhoor zou een sterk vermoeden zijn gerezen dat het duo de overige zestien bemanningsleden met een hakbijl en hamer om het leven had gebracht – en vervolgens de wijk naar het zuiden had genomen. Het tweetal werd een week na hun aankomst teruggestuurd naar Noord-Korea.  Het Zuid-Koreaanse ministerie van Eenwording deelde maandag voor het eerst videobeelden van de hardhandige overdracht van de vissers aan Noord-Korea. Daarop is duidelijk te zien dat een van hen zich verzet tegen de deportatie. Sindsdien woedt een discussie tussen Chung Eui-yong, nationaal veiligheidsadviseur van de vorige regering-Moon, en vertegenwoordigers van de kersverse president Yoon.  Laatstgenoemden beweren dat het terugsturen van de mannen in strijd is met de Zuid-Koreaanse grondwet, die stelt dat álle Noord-Koreanen recht hebben op de Zuid-Koreaanse nationaliteit als ze dat land weten te bereiken – en alleen mogen worden teruggestuurd als ze dat zelf willen.  Onzin, vindt Chung. „Dit zijn notoire, verschrikkelijke moordenaars”, aldus de voormalige veiligheidsadviseur in een verklaring. „Onze nationale wetgeving stipuleert dat criminelen die niet-politieke en ernstige misdrijven hebben gepleegd, zoals moord, dienen te worden uitgezet.” Zij zouden geen recht hebben op een vluchtelingenstatus, wat wordt weersproken door de VN-rapporteur voor Noord-Koreaanse mensenrechten. Daarop sloeg de huidige perswoordvoerder weer terug. Dat de twee binnen een week werden teruggestuurd zou betekenen dat van gedegen  onderzoek geen sprake is geweest. Ook zijn ze niet aangeklaagd of veroordeeld voor ze werden uitgezet.  De regering van Moon Jae-in ondernam jarenlang verwoede maar grotendeels vruchteloze  toenaderingspogingen tot Noord-Korea in de hoop het regime van Kim Jong-un tot een vreedzamer beleid en nucleaire ontwapening te bewegen. Maar dat Seoul de vissers zou hebben teruggestuurd op verzoek van Pyongyang ontkent Chung met klem. „Het was de Zuid-Koreaanse overheid die het Noorden vroeg om de twee mannen terug te nemen.” De regering-Yoon onderzoekt de uitzetting, en sluit vervolging van voormalige ambtenaren niet uit.  Human Rights Watch  stelde dat Moon „zo wanhopig was om de Noord-Koreaanse leider Kim Jong-un tevreden te stellen” dat hij „schaamteloos basale principes van mensenrechten aan zijn laars lapte”. Volgens Suzanne Scholte van de North Korea Freedom Coalition komt  de uitzetting neer op „medeplichtigheid aan moord”. De kans is groot dat de vissers in Noord-Korea de doodstraf krijgen of worden veroordeeld  tot een strafkamp. ||https://www.nrc.nl//nieuws/2022/07/18/seoul-dwong-vissers-terug-te-keren-naar-noord-korea-a4136787
2022-07-18||Van de ‘staccato-cultuur’ moest Anton Zijderveld niets hebben||„Een vooraanstaand publieke intellectueel die het debat niet schuwde”, zo typeerde het bestuur van de faculteiten sociologie en recht van de Erasmus Universiteit in Rotterdam de op 6 juli overleden emeritus hoogleraar Anton Zijderveld. De publieke zaak, maar ook de hitte van het maatschappelijk debat heeft Zijderveld inderdaad nooit geschuwd. Hij was van grote invloed op het christen-democratisch denken, en was daarmee één van de wegbereiders van de voor het CDA grotendeels succesvolle Balkenende-jaren. Later brak hij openlijk met het CDA. Zijderveld is 84 jaar geworden.  Anton Zijderveld werd in 1937 geboren in Malang, in toenmalig Nederlands-Indië. Tijdens de Tweede Wereldoorlog zat hij als kind gevangen in een Jappenkamp. Toen hij na de oorlog naar Nederland verhuisde, wilde hij weten in wat voor kamp hij daar zou komen wonen, vertelde hij in 2010 in het Marathoninterview bij de VPRO. „Ik kon me niet voorstellen dat je niet in een kamp kon wonen.” Aan die tijd had hij overgehouden dat hij zich „nooit meer zou laten inpakken, door niemand”.  Hij studeerde theologie aan de Rijksuniversiteit Utrecht en vervolgens sociologie in Utrecht en in de Verenigde Staten. Hij doceerde in New York, Montréal en Tilburg voordat hij in 1985 ging werken aan de Erasmus Universiteit in Rotterdam. Hij werd daar hoogleraar sociologie. In 1988 sloot Zijderveld, die had gebroken met het protestantisme, zich aan bij het CDA. Hij ging werken voor het Wetenschappelijk Instituut voor het CDA, en was in de jaren negentig een belangrijke adviseur van  een nieuwe lichting CDA’ers die de partij grondig wilden hervormen.  In 1994 leed het CDA na jaren van vanzelfsprekende macht een grote nederlaag bij de Tweede Kamerverkiezingen. De dolende partij ging oppositiejaren in. Achter de schermen werkten CDA’ers aan een nieuwe ideologie. Zijderveld was een invloedrijk persoon voor deze groep, onder wie de latere premier Jan Peter Balkenende.  Zijderveld was kritisch op wat hij de „staccato-cultuur” noemde. Hij bedoelde daarmee dat de samenleving rusteloos was geworden, en dat burgers leefden zonder enig religieus of cultureel verband. Hij zei in 1996: „Mensen raken het spektakel zat en gaan op zoek naar waarden, maar ook in het zoeken naar waarden doen zich merkwaardige dingen voor. Zoals de belangstelling voor New Age, Jomanda en nieuwe goeroes.”  Zijderveld bepleitte een terugkeer van een bezield verband in de samenleving, bijvoorbeeld door maatschappelijke organisaties (kerken, verenigingen, schoolbesturen) meer invloed te geven. Dit denken over het „maatschappelijk middenveld” (een term van Zijderveld) heeft het CDA sterk beïnvloed. Onder lijsttrekkerschap van  Balkenende werd het CDA in 2002 de grootste partij.  In 2009 brak Zijderveld met het CDA. Hij vond dat zijn partij te weinig afstand nam van de PVV van Geert Wilders.  Zijderveld zag aankomen wat een jaar later gebeurde: in het eerste kabinet-Rutte gingen VVD en CDA regeren met gedoogsteun van de PVV.  Het Jappenkamp had hem huiverig gemaakt voor iedere vorm van totalitair denken, zei hij in het blad Christen Democratische Verkenningen.  Het maakte Zijderveld zijn hele leven lang afkerig van populisme, maar ook van vormen van directe democratie en anti-institutionalisme. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/18/van-de-staccato-cultuur-moest-anton-zijderveld-niets-hebben-a4136786
2022-07-18||‘Vrouwen van maffiosi die zeggen dat ze nergens van weten, liegen’||Na afloop van het gesprek in haar kleine kantoortje in het statige Italiaanse parlement vraagt Piera Aiello, een donker geklede vrouw, om nog een kopje koffie te drinken pal tegenover de achteruitgang van het gebouw. Toeristen kijken nieuwsgierig naar ons gezelschap, alsof ze voelen dat er iets ongewoons aan de hand is. Aiello is parlementslid, en omdat ze getuigde tegen de Siciliaanse maffia Cosa Nostra, wordt ze steevast door twee agenten in burger begeleid. Zelfs als ze alleen maar even de straat oversteekt. „Sommige buitenstaanders zien een politie-escorte als een statussymbool”, zegt ze. „Maar het is geen pretje. Je bent je vrijheid kwijt.” Sinds vier jaar is ze lid van het Italiaanse parlement, waardoor ze veel meer bescherming geniet dan de doorsnee burger. Maar aan de andere kant werd haar leven nog een stuk gevaarlijker toen ze in 2018 uit de schaduw trad om een openbaar ambt te bekleden. Pas dat jaar nam ze haar echte naam weer aan, na ongeveer 27 jaar onder een valse identiteit te hebben geleefd. Tot dan was ‘Paola’ haar schuilnaam geweest, een eerbetoon aan onderzoeksrechter Paolo Borsellino, die haar leven een totaal andere wending had gegeven. Piera Aiello groeide op in Partanna, een gemeente in de Siciliaanse provincie Trapani. Op haar veertiende leerde ze daar Nicola Atria kennen, de zoon van maffiabaas Vito Atria. Vier jaar later dwong die haar om met zijn zoon te trouwen. „Als ik weigerde, zou mijn familie kwaad worden berokkend.” In 1985, negen dagen na haar huwelijk, werd de maffiabaas vermoord, en in 1991 ook zijn zoon. Nicola werd geliquideerd na een mislukte poging om de dood van zijn vader te wreken. Piera Aiello was erbij: „Zijn moordenaars droegen een capuchon, maar ik had hen herkend. En ik ben naar de politie gestapt.” Ik verwachtte dat in de strijd tegen de maffia iedereen zou samenwerken, maar zo werkt het niet Ze doorbrak de zwijgplicht van de maffia, en onmiddellijk was daardoor haar leven in gevaar. De politie bracht haar in het grootste geheim naar Terrasini, een gemeente in de provincie Palermo. Daar werd de jonge vrouw voorgesteld aan een van de beroemdste misdaadbestrijders in Italië en in de wereld: Paolo Borsellino. „In een kamer vol met andere mensen stak hij er bovenuit”, zegt Aiello, geëmotioneerd. „Een man met grijs haar en een snor, die  met de ene sigaret al  de volgende aanstak.” Samen met zijn boezemvriend en collega Giovanni Falcone was Borsellino de grote roerganger van de antimaffiapool van Palermo, die de Cosa Nostra rake klappen toebracht. Beide onderzoeksrechters zouden daarom in 1992 door de Siciliaanse maffia worden vermoord - Falcone in mei, Borsellino op 19 juli, deze dinsdag precies dertig jaar geleden. Rond die aanslagen leven dertig jaar later nog altijd veel vragen. De aanslagplegers waren maffialeden, maar Italië zoekt nog altijd naar wie, behalve de maffia, baat had bij beide moorden. Herdenkt u Borsellino dit jaar nog intenser dan anders? „Al dertig jaar gaat er geen dag voorbij dat ik niet aan hem denk, of niet even met hem praat. Dat geldt ook voor mijn schoonzusje Rita Atria, de zus van mijn vermoorde man, die enkele maanden na mijn vertrek ook wegvluchtte en oom Paolo in vertrouwen nam. [Een week na de moordaanslag op Borsellino sprong Rita Atria uit een gebouw. Ze was zeventien jaar, red.] Als het kan, reis ik in het geniep en met beveiliging toch naar Sicilië om haar graf te bezoeken. Rita en oom Paolo leven voort in mijn herinnering.” Waarom sprak u rechter Borsellino als ‘oom Paolo’ aan? „Tijdens onze allereerste ontmoeting stelde hij dat zelf voor. Paolo Borsellino sprak met een zwaar accent uit Palermo. In mijn oren klonk hij als een maffioso, en dat zei ik hem ook. Omdat ik niet wist hoe hem aan te spreken, noemde ik hem ‘onorevole’ (‘eerbare’) – eigenlijk de aanspreektitel voor een parlementslid. Toen proestte hij het uit: ‘Eerst noem je me een maffioso, en daarna een politicus! Ik ben slechts een eenvoudige onderzoeksrechter, jongedame – noem me maar zio Paolo’.”  Piera Aiello in café Giolitti bij het parlement.    Foto Francesca Leonardi Hoe voelde u zich terwijl rechter Borsellino en zijn collega’s uw getuigenis tegen de maffia noteerden? „Geïntimideerd. Ik kwam in contact met gestudeerde, voorname mensen. Ik was ook onder de indruk van twee mooie, welbespraakte jonge vrouwen, die werkten als magistraat. Ik kwam uit een Siciliaanse plattelandsgemeente en ik sprak enkel een dialect. Ik vroeg aan oom Paolo hoe ik op hen kon lijken. ‘Begin met veel te lezen’, zei hij, ‘en als het kan, probeer dan ook een diploma te behalen.’ Hij gaf  zijn nummer, en ik mocht hem dag en nacht bellen. Later gold dat ook voor Rita. Zij kwam uit een maffiafamilie en kon nog veel meer vertellen dan ik.” De getuigenissen van beide vrouwen leidden tot de arrestatie van tientallen maffiosi in de Siciliaanse provincies Agrigento en Trapani. „Oom Paolo had ons onder zijn hoede genomen. Hij was onze steun en toeverlaat.” Daaraan kwam bruusk een einde op 19 juli 1992, toen Paolo Borsellino, samen met de vijf politieagenten die hem beschermden, werd opgeblazen onder het keukenraam van zijn moeder. Het hele land was in een diepe schok, een trauma dat Italië eigenlijk nooit echt te boven kwam. ‘Oom’ Paolo zou nooit weten dat Piera Aiello drie maanden later voor onderwijzeres ging studeren. Of dat ze, na haar verkiezing als parlementslid in 2018, op de koop toe een studie politieke wetenschappen zou aanvatten. Vorig jaar heeft ze haar universitaire diploma behaald. Waarom zette u de stap naar de politiek? „Om mij in te zetten voor betere regels en procedures in de antimaffiawetgeving, in het belang van maffiaslachtoffers, maar ook van oud-criminelen die met Justitie samenwerken. Wie zijn schuld aan de samenleving heeft betaald, heeft recht op een nieuw leven. Toch is het voor oud-criminelen nadien hoogst uitzonderlijk dat zij hun naam mogen veranderen. Zo torsen ze hun strafblad mee, en raken ze nooit aan een baan. Dan duw je iemand opnieuw in de armen van de misdaad. Drie jaar geleden heb ik een wetsvoorstel ingediend om dit te veranderen, maar er is nog steeds niets mee gebeurd.” Nederland bestudeert de Italiaanse antimaffiawetgeving van dichtbij. Is die dan helemaal niet zo toonaangevend? „Onze antimaffiawetgeving was dertig jaar geleden toonaangevend, maar staat nu onder druk. Zo woedt tegenwoordig een hevig debat rond de levenslange opsluiting, een straf die plots ‘ongrondwettelijk’ zou zijn. Levenslange opsluiting valt enkel zware criminelen te beurt die weigeren samen te werken met Justitie. Schaf die straf af, en je ontneemt maffiabazen toch elke reden om nog te gaan praten?” Is de parlementaire politiek eigenlijk wat u ervan had verwacht? Lachend: „Nee, helemaal niet. Ik had verwacht dat zeker in de strijd tegen de maffia iedereen zou samenwerken voor hetzelfde belang, maar zo werkt het niet. Ik lig bijvoorbeeld ook echt wakker van het lot van Italiaanse ondernemers die worden geïntimideerd door de maffia, en aangifte doen. Want zodra ze dat doen, trekt de bank hun solvabiliteit in twijfel, en kunnen kredietlijnen worden geblokkeerd. Veel ondernemers gaan dan failliet. De Italiaanse overheid zou zich bij de banken garant moeten stellen voor zulke bedrijfsleiders, én ook sneller de geleden schade moeten compenseren. Maar schadevergoedingen komen pas jaren later, als het bedrijf de boeken al heeft dichtgedaan. Ook op dit punt vecht ik voor verandering.” U werd verkozen met de Vijfsterrenbeweging, die op instorten staat. Spijt van die keuze? „Wel, ik ben uit die partij gestapt, als dat een antwoord is op je vraag. Ik was woest toen tijdens de pandemie werd besloten dat maffiabazen in eenzame opsluiting hun straf in huisarrest mochten uitzitten, wegens het zogenaamde besmettingsgevaar. Hoe groot kon dat risico nu zijn? Ze zaten in eenzame opsluiting! Honderden topgangsters hebben ze toen naar huis gestuurd, en mijn toenmalige partijgenoot, Justitieminister Alfonso Bonafede, deed niets om dat te verhinderen. Toen was ik klaar met de Vijfsterrenbeweging.” U kwam niet uit een maffiagezin. Waarom dwong don Vito u eigenlijk om met zijn zoon te trouwen? „Ik vermoed dat hij voor zijn eigen zoon iets anders wilde, een uitweg zocht. Daartoe dwong hij me in een liefdeloos huwelijk en bedreigde hij mijn familie – tracht de maffialogica niet te begrijpen. Nicola sloeg en schopte me, zelfs toen ik hoogzwanger was. Ik was opstandig. Ik zei hem dat ik politieagent wilde worden, en dat hij dan de eerste was die ik zou arresteren.” „Anders dan zijn vader was hij geen echte maffioso. Maar hij was wel een kleine crimineel. Ik wist van zijn zaakjes. Misdaadvrouwen die zeggen nergens van te weten, liegen. Ze weten verdomd goed waar al dat geld mee wordt verdiend. Ik heb een zuiver geweten, mijn strijd tegen de maffia begon al tijdens mijn huwelijk. Oom Paolo gaf me daarna mijn stem. Ik ben het hem verschuldigd die te laten horen.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/18/vrouwen-van-maffiosi-die-zeggen-dat-ze-nergens-van-weten-liegen-2-a4136774
2022-07-18||IEA roept EU opnieuw op om gasverbruik te verminderen, anders &#8216;extreem kwetsbare positie&#8217;||Het Internationaal Energieagentschap (IEA) roept EU-landen op om per direct gezamenlijk actie te ondernemen om gastekorten in de winter te voorkomen. Dat staat in een maandag gepubliceerde verklaring. Volgens directeur Fatih Birol wacht lidstaten „een extreem kwetsbare” positie wanneer niet wordt ingegrepen, met in het ergste geval „drastische verlagingen van het gasverbruik op een later tijdstip”. Volgens het agentschap, dat al meermaals heeft gewaarschuwd voor een gascrisis in Europa, doen de lidstaten nog altijd onvoldoende om tekorten te voorkomen. Het gasverbruik moet per direct omlaag, aldus het IAE, en het uitgespaarde gas dient te worden opgeslagen in reservoirs voor de winter. Daarnaast adviseert het agentschap om tijdelijk extra in te zetten op kolen en olie, en de inzet van kernenergie te versnellen. Ook moeten huishoudens minder gas gebruiken, aldus het IEA, en zouden overheden met energiebesparende maatregelen in gebouwen het voortouw moeten nemen. Het agentschap gaat ervan uit dat de gasvoorraden van EU-lidstaten tot 90 procent gevuld moeten zijn om warm de winter door te komen. Om dat te behalen moet er de komende drie maanden zo’n 12 miljard kubieke meter gas extra worden opgeslagen. Maar zelfs in dat scenario is het volgens het IEA nog onzeker of het lukt om tekorten in de winter te voorkomen, mocht Rusland de gaskraan helemaal dichtdraaien.  Nederland besloot vorige maand al om kolencentrales harder te laten draaien om gas te besparen. Minister Rob Jetten (D66, Klimaat en Energie) deed ook een dringend beroep op huishoudens en bedrijven om zoveel mogelijk energie te besparen.||https://www.nrc.nl//nieuws/2022/07/18/iea-roept-eu-op-om-gasverbruik-te-verminderen-anders-extreem-kwetsbare-positie-a4136769
2022-07-18||Column | Voor een nieuw klimaat zijn nieuwe woorden nodig||Later zullen ze zeggen: toen begonnen de hittegolven. We zijn getuige van een ramp die te langzaam gaat om te begrijpen en we hebben nog niet de juiste woorden gevonden om er met elkaar over te praten. Woorden zijn vreemde dingen. Omdat ze in verschillende situaties dezelfde vorm hebben, denken we dat ze ook hetzelfde betekenen, maar dat is nooit helemaal zo. Een woord als liefde lijkt duidelijk, maar elke liefde voelt anders. En er zijn liefdes voor verschillende soorten wezens, maar ook voor Duitse literatuur, wolken of treinen. Wittgenstein noemt woorden daarom richtingaanwijzers. Dat ze niet altijd helemaal hetzelfde betekenen houdt trouwens niet in dat ze niet precies zijn, integendeel.  De hittegolven zijn onderdeel van de klimaatcrisis. Eerst spraken we over klimaatverandering. Dat vonden kritische mensen te vriendelijk – verandering is een optimistisch woord. Klimaatopwarming, zeespiegelstijging, uitsterving van soorten: het zijn allemaal klimaatwoorden, abstract en afstandelijk.  Klimaatwoorden en het woord ‘klimaat’ zelf worden vooral in de wetenschap en de politiek gebruikt – de journalistiek volgt die debatten. De taal van de wetenschap is feitelijk, onderzoeken zijn vaak in het Engels geschreven, ze begrijpen vereist kennis. In de politiek is ‘klimaat’ iets waar je voor of tegen bent, iets met doelen die moeten worden gehaald of iets waar alarm over wordt geslagen. Hoe dan ook iets vervelends. Politieke taal bestaat vaak uit herhaalbare korte zinnen die gericht zijn op overtuigen.  Wittgenstein noemt dit soort talige praktijken taalspelen. Voor het bestuderen van taal is een woordenboek volgens hem niet voldoende: je moet de betekenis van begrippen onderzoeken binnen de taalspelen waarin ze worden gebruikt. ‘Klimaat’ betekent iets anders voor de wetenschapper dan voor de politicus. Dat is goed, want in verschillende velden worden verschillende soorten kennis gegenereerd. Wetenschap, kunst, literatuur en het dagelijks leven (met zijn praktische wijsheid) zijn allemaal sferen waarin mensen betekenis geven aan wat ze omringt. Een roman en een academisch artikel geven de werkelijkheid anders weer.  Sommige mensen voelen zich thuis in de taal van de wetenschap en politiek, veel mensen niet. Dat is een democratisch probleem, want de toekomst gaat iedereen aan – daarom zijn burgerraden bijvoorbeeld belangrijk, net als beter luisteren in en buiten de politiek, en klimaatonderwijs. Maar de taal die je gebruikt bakent ook af wat je kunt zeggen.   Wij missen woorden voor het verlies van de levende wereld, en woorden en gebruiken om tegenover dat verlies te zetten. In een artikel over de Amazone schrijven Joana Castro Pereira en Maria Fernanda Gebara dat de betekenis van dat gebied voor verschillende groepen volstrekt anders is. ‘Bos’ betekent voor grote bedrijven toekomstige winst, terwijl het bos voor de menselijke bewoners een levend organisme is, waarmee zij en talloze andere dieren verbonden zijn. Die verbindingen worden uitgedrukt in een houding van respect en in verhalen, verhalen die een alternatief bieden voor technische en economische taal.  Zelf mis ik winters met sneeuw en ijs. Dat is winterwee, een melancholie die de donkere maanden vergezelt. Dan is er de hittevrees. Misschien kunnen we om met de hitte om te gaan leren van vlinders die een zomerslaap houden. De schaduwen van bomen horen bij de boomtroost, die je ook kan voelen in het bos. We kunnen jaarlijks Aardappeldag vieren (ook leuk voor de boeren, maar het is wel een vegan feestdag) of Vliegende Mierendag. Vliegende Mierendag valt elk jaar op een andere datum, het is de dag dat de mieren met zijn allen besluiten uit te vliegen, dus dat betekent opletten. En daar gaat die dag ook over, opletten op de kleine diertjes die voor iedereen de planeet leefbaar houden. Wij zijn ook maar kleine diertjes. Dat vergeten is gevaarlijk.||https://www.nrc.nl//nieuws/2022/07/18/voor-een-nieuw-klimaat-zijn-nieuwe-woorden-nodig-a4136758
2022-07-18||Voortaan mogen ook &#8216;kleine&#8217; Spaanse vrouwen politieagent worden, oordeelt het Hof||Ook ‘kleine’ vrouwen kunnen voortaan politieagent worden in Spanje. Het Hooggerechtshof van het land heeft maandag geoordeeld dat de vereiste minimumlengte van 1,60 meter voor vrouwen om toegang te krijgen tot het Korps Nationale Politie discriminerend is en dat de voorwaarde moet worden geschrapt. Een vrouw die in 2017 op basis van haar lengte niet werd toegelaten tot het politiekorps had een beroepsprocedure aangespannen, nadat ze eerder door een lagere rechter in het ongelijk was gesteld. Volgens de advocaat van de vrouw, Javier García Espinar, hoeven mannen die politieagent willen worden aan veel minder strikte eisen te voldoen wat betreft lengte. Hoewel de grens voor mannen iets hoger ligt, zij moeten ten minste 1,65 meter zijn, zijn Spaanse mannen over het algemeen ook langer dan Spaanse vrouwen. Zo’n 25 procent van de vrouwen tussen de 20 en 49 jaar voldoet niet aan de door het politiekorps vereiste ‘lengtevereisten’, een stuk meer dan de 3 procent van de mannen in die leeftijdscategorie. Toch werd de vrouw vijf jaar geleden geweigerd. „Nadat ze alle tests had doorstaan (…) ontdekte ze dat ze haar hadden afgewezen vanwege haar lengte”, aldus haar advocaat tegenover de Spaanse nieuwssite 20minutos. De lengte van een agent doet volgens het Hooggerechtshof echter niet terzake. Het selectieproces voor politieagenten bestaat vooral uit een aantal fysieke en medische tests, die garanderen dat de kandidaten fit genoeg zijn om hun beroep uit te oefenen. Daarom is per direct ook de minimumlengte voor mannen geschrapt. Het Korps Nationale Politie moet de vrouw bovendien verplicht in dienst nemen, oordeelde het Hof, mits ze opnieuw slaagt voor haar examens.||https://www.nrc.nl//nieuws/2022/07/18/voortaan-mogen-ook-kleine-spaanse-vrouwen-politieagent-worden-oordeelt-het-hof-a4136768
2022-07-18||Steun voor bedrijven vanwege hoge gasprijs onnodig? Dat is wel erg voorbarig, zeggen bedrijven zelf||De prijzen van gas en elektriciteit mogen dan  torenhoog zijn, maar slechts een beperkt deel van het bedrijfsleven lijdt eronder. Volgens een maandag verschenen studie van De Nederlandsche Bank (DNB) hoeft de overheid daarom niet te komen met collectieve steunacties zoals  bij de coronacrisis. Sommige sectoren, zoals de metaalindustrie, worden volgens de centrale bank wel degelijk hard geraakt door de hoge energieprijzen, maar daarbij gaat het om „een klein deel van de economie”. En ook gaat het  vooral om energie-intensieve ondernemingen die „toch al toe zijn aan een strategische heroriëntatie”, omdat ze moeten verduurzamen. „Overheidssteun voor niet-levensvatbare ondernemingen is niet doelmatig en valt economisch gezien af te raden”, aldus DNB. Daar komt bij dat de economische omstandigheden, zoals „een krappe arbeidsmarkt en weinig faillissementen”, niet echt uitnodigen tot steunmaatregelen. Volgens de bank leed in 2020, dus voor de energiecrisis, ruim 22 procent van de bedrijven verlies. Dat percentage loopt als gevolg van de huidige energietarieven op naar 25,5 procent. Ten opzichte van begin vorig jaar is gas momenteel vijf maal zo duur, terwijl stroom ruim is verdubbeld in prijs.  Ook wanneer de crisis verergert en de prijzen verder toenemen, blijven de gevolgen volgens de centrale bank beperkt. In het donkerste scenario verdubbelt de gasprijs nog eens en wordt de stroomprijs bijna de helft duurder in vergelijking met nu. Dan stijgt het aantal verlieslatende bedrijven tot 28 procent, terwijl dat percentage twee jaar geleden op 22,3 lag. Het aantal mensen dat bij die bedrijven werkt, neemt met bijna de helft toe tot 1,2 miljoen. Geen reden voor paniek, vindt DNB. „Zelfs in een extreem scenario blijven de negatieve gevolgen te overzien.” Ter relativering benadrukt de bank dat in 2009, tijdens de kredietcrisis, bijna 35 procent van de bedrijven verlies leed.  De studie verschijnt op een moment dat eventuele financiële steun bij een energiecrisis in Nederland en Europa ter discussie staat. Bedrijven hoeven er niet op te rekenen dat de overheid weer klaarstaat om massaal steun te verlenen zoals dat bij corona gebeurde. Volgens DNB is dat niet nodig omdat veel bedrijven vorig jaar en in het eerste kwartaal van dit jaar hoge winsten hebben geboekt.  Vorige week stelde ABN Amro een stijging van het aantal faillissementen in het vooruitzicht. De hogere energieprijzen spelen daarbij volgens de bank wel een rol, maar vooral in combinatie met het lage consumentenvertrouwen, de gestegen rente en de inmiddels beëindigde coronasteun. Bedrijven moeten vanaf 1 oktober hun uitgestelde belastingen gaan betalen en daarbij gaat het om 21 miljard euro. De bank waagde zich niet aan exacte   voorspellingen van het aantal faillissementen, maar verwacht wel dat grote sectoren als de industrie, de winkelbranche en de bouw „een aantal grote economische schokken te verwerken krijgt”.  In bepaalde sectoren wordt serieus pijn geleden, laat DNB zien. In het ernstigste prijsscenario, met de hoogste energieprijzen, zou twee derde van de metaalbedrijven verlies lijden. Voor de chemie en de glasfabrikanten ligt dit percentage eveneens boven de 50. Ook als de prijzen voor gas en elektriciteit niet verder stijgen, belandt  toch circa 40 procent van de bedrijven in de metaal-, chemie- en voedingsindustrie in het rood. Vóór de energiecrisis lag dat percentage op circa 20 procent.  Mocht de politiek toch de hoge energiekosten willen compenseren, dan pleit de bank voor gerichte steun en dus niet voor collectieve maatregelen, zoals dat bij corona gebeurde. Hans Grünfeld, die als VEMW-directeur de belangen van energie-intensieve bedrijven behartigt, noemt de conclusie van De Nederlandsche Bank – dat steun niet nodig is – voorbarig. „We hebben nog geen idee hoe ernstig deze energiecrisis gaat worden.” Volgens Grünfeld hebben veel bedrijven nu nog oude, goedkopere energiecontracten, waardoor het effect van prijsverhogingen niet volledig is doorgewerkt. „Daar komt bij dat we niet weten hoe erg het in Duitsland wordt. Stel dat daar tekort aan gas ontstaat en het daar echt fout gaat, dan werkt dat ook door in de Nederlandse industrie. Duitsland is niet alleen een belangrijk afzetgebied maar ook leverancier van grondstoffen en halffabrikaten.” Dat vooral energie-intensieve bedrijven in problemen raken die „toch al toe zijn aan een strategische heroriëntatie” ziet Grünfeld ook. „Maar daar lopen we tegen grenzen aan. Veel alternatieven zijn niet beschikbaar, denk  aan het overvolle elektriciteitsnet. Tennet [landelijk netbeheerder] klaagt dat veel bedrijven nu aanvragen doen om te elektrificeren.” VNO-NCW onderschrijft de conclusie van DNB dat „ongerichte, generieke steun nu niet aan de orde is”. Tegelijkertijd stelt de werkgeversorganisatie dat DNB slechts focust op de energieprijzen en niet zoals ABN Amro in een recente studie op andere problemen. Zoals de gestegen rente en het lage consumentenvertrouwen  „Volgens DNB staat de economie er nog goed voor, maar dat lijkt een stilte voor de storm.” ||https://www.nrc.nl//nieuws/2022/07/18/steun-voor-bedrijven-vanwege-hoge-gasprijs-onnodig-dat-is-wel-erg-voorbarig-zeggen-bedrijven-zelf-a4136777
2022-07-18||Uitbraak van marburgvirus in Ghana||Ghana heeft officieel te maken  met een uitbraak van het marburgvirus, een dodelijke infectieziekte. Dit weekend heeft het laboratorium van het Institut Pasteur in Dakar, de hoofdstad van Senegal, de diagnose bevestigd. Twee patiënten die eind juni onafhankelijk van elkaar besmet raakten zijn inmiddels overleden. Er zijn nog geen andere besmettingen geconstateerd; bijna honderd contacten van de twee patiënten zijn in quarantaine. Een marburginfectie geeft ebola-achtige ziekteverschijnselen, met hoge koorts, diarree, overgeven en soms spontane bloedingen. Marburg en ebola zijn zogeheten filovirussen die hemorragische koorts veroorzaken, waarbij bloedingen optreden. Beide  virussen zijn ook van mens op mens overdraagbaar, wanneer mensen in aanraking komen met lichaamsvloeistoffen van een patiënt. De uitbraken van ebola zijn over het algemeen veel omvangrijker dan die van marburg. Bij de grootste uitbraak van ebola in 2014-2016 in West-Afrika vielen meer dan 11.000 doden. Marburginfecties komen vaker voor in landen als de Democratische Republiek Congo en Oeganda. Het is nu voor het eerst dat Ghana te maken krijgt met een marburguitbraak.  Toch is dat niet vreemd, reageert Martin Grobusch, hoogleraar tropische geneeskunde en reizigersgeneeskunde van Amsterdam UMC. „We zaten hier bij wijze van spreken al op te wachten”, zegt hij. „Want we weten inmiddels dat de Egyptische fruitvleermuis een natuurlijke gastheer van dit virus is. Dus in alle gebieden waar deze vleermuis voorkomt, bestaat vroeg of laat ook het risico dat het virus in mensen belandt. En dat strekt zich ook uit tot West-Afrika.” In augustus 2021 raakte één persoon geïnfecteerd in Guinee, eveneens in West-Afrika. En in 2005 was er een grote marburguitbraak in Angola, met bijna 400 besmettingen en 329 doden tot gevolg. Twee jaar later troffen onderzoekers in Gabon genetisch materiaal van het virus in Egyptische fruitvleermuizen, ook wel nijlrouzetten (Rousettus aegyptiacus) genoemd. Ook hadden de dieren, die overigens zelf niet ziek worden van marburg, antistoffen tegen het virus in hun bloed. Sindsdien gaan onderzoekers er vanuit dat het virus wijd verspreid is onder deze dieren. Toch is het een zeldzaamheid dat het virus overspringt naar de mens. Dat kan gebeuren wanneer mensen zonder bescherming grotten bezoeken waar vele duizenden van deze vleermuizen kunnen zitten. Hun uitwerpselen zijn besmettelijk. Ook wanneer de vleermuizen worden gegeten bestaat er besmettingsgevaar. Maar noch bij de man in Guinee noch bij de twee patiënten in Ghana is er enige aanwijzing dat ze op deze manieren in aanraking met vleermuizen zijn geweest. Grobusch denkt daarom dat de besmetting mogelijk is gebeurd  via vleermuisspeeksel dat op vruchten heeft gezeten.  Het ziet ernaar uit dat de uitbraak in Ghana beperkt blijft, verwacht Grobusch. „Het is te danken aan de maatregelen die getroffen zijn na de grote uitbraak van ebola in West-Afrika, dat er nu door heel Afrika een goed signaleringssysteem is opgezet voor hemorragische ziekten als ebola en marburg. Door vroegtijdige ontdekking kan worden voorkomen  dat er grote uitbraken ontstaan.” In juli 2008 raakte een Nederlandse toeriste besmet met het marburgvirus tijdens een bezoek aan een vleermuisgrot in Oeganda. Na terugkeer in Nederland kreeg zij hoge koorts en werd marburg gediagnosticeerd. De vrouw overleed.    
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/18/uitbraak-van-marburgvirus-in-ghana-a4136773
2022-07-18||Ambtenaren Financiën  betrokken bij   fraudeschandaal  Centrale Bank Suriname||Suriname is opnieuw in de ban van een groot fraudeschandaal bij de Centrale Bank van het land. Nadat aan het licht is gekomen dat met valse betaalopdrachten meer dan veertig miljoen Surinaamse dollar (zo’n 1,8 miljoen euro) is opgenomen bij de Centrale Bank door medewerkers van het ministerie van Financiën, is er een intern onderzoek ingesteld door president Santokhi. Ook onderzoekt Justitie de zaak.  Het is het tweede grote schandaal bij de Centrale Bank: eerder werd oud-minister van Financiën Gillmore Hoefdraad bij verstek veroordeeld tot 12 jaar gevangenisstraf voor deelname aan een criminele organisatie, geldverduistering en het overtreden van de anticorruptiewet. Hoefdraad, die tijdens de regering-Bouterse   in eerste instantie werd aangesteld als president van de Centrale Bank en vervolgens als minister van Financiën, is sinds 2020 voortvluchtig.  Nu is er dus een nieuwe fraudezaak, die plaatsvindt in het tweede regeringsjaar van president Chan Santokhi. De fraude kwam aan het licht toen vorige maand een vervalste betaalopdracht werd ingediend bij de Centrale Bank en die vervolgens werd geblokkeerd. De zaak werd in eerste instantie stilgehouden door de regering, omdat het om een besloten onderzoek ging van het Openbaar Ministerie. Maar vorige week werd de zaak in het parlement aangekaart door de oppositie, waarna er wel duidelijkheid vanuit de regering moest komen.  Hoewel de zaak nog wordt onderzocht, is inmiddels bekend dat het om meerdere valse betalingsopdrachten gaat, dat de fraude al enkele maanden gaande was en  dat er medewerkers van het ministerie van Financiën bij betrokken waren die, via valse betalingsopdrachten, geld wegsluisden bij de Centrale Bank. Dit geld werd vervolgens op rekeningen gestort van een lokale bank. Hiermee zouden in ieder geval door een aantal verdachten  dure auto’s zijn aangeschaft. Het hoofd van de afdeling Comptabiliteit bij het ministerie van Financiën is gearresteerd.  Twee andere medewerkers van het ministerie zijn verdwenen naar het buitenland.  President Santokhi noemde de geldverduisteringszaak in de Surinaamse media een „een duidelijk geval van de georganiseerde misdaad”.  In de Surinaamse gemeenschap is het nieuws rondom deze geldverduisteringszaak ingeslagen als een bom, omdat dit het zoveelste corruptieschandaal is. De roep om het aftreden van de minister van Financiën Armand Achaibersing is luid, maar president Santokhi zei dit weekend in de Surinaamse media dat hij dit te voorbarig vindt en dat de resultaten van het onderzoek van het Openbaar Ministerie afgewacht moeten worden. De zaak komt boven op de al groeiende onvrede van de Surinaamse bevolking over het beleid van de regering-Santokhi. Maandag demonstreerden honderden ontevreden Surinamers op het Onafhankelijkheidsplein, voor de Nationale Assemblee, tegen de regering. Volgens de demonstranten moet het beleid  drastisch omgegooid worden, is de stapel van schandalen te groot en moet er veel meer transparantie komen. „Terwijl wij door de economische crisis en hoge prijsstijgingen nauwelijks het hoofd boven water kunnen houden, verrijken anderen zich en wordt geld van de bevolking weggesluisd”, zei een van de demonstranten boos tegen een Surinaamse radiozender. De organisatoren hebben aangekondigd dinsdag  opnieuw de straat op te gaan. Correctie 19 juli 2022: In een eerdere versie van dit artikel stond dat meer dan veertig miljoen Surinaamse dollar omgerekend zo’n 18 miljoen euro zou zijn. Dit moet zijn 1,8 miljoen euro en is hierboven aangepast.||https://www.nrc.nl//nieuws/2022/07/18/ambtenaren-financien-betrokken-bij-fraudeschandaal-centrale-bank-suriname-a4136770
2022-07-18||President Zelensky stuurt mensen makkelijk weg|| Dat het hoofd van de geheime dienst SBOe het veld moet ruimen, zag men in Oekraïne wel aankomen. Er bestond grote onvrede over het functioneren van Ivan Bakanov, een jeugdvriend van president Zelensky zonder de juiste expertise.  Dat Zelensky ook Iryna Venediktova opzij zet, zorgt echter voor verbazing. Het hoofd van het Openbaar Ministerie leidt de vervolging van Russische oorlogsmisdaden en heeft in korte tijd internationaal gezag opgebouwd. Venediktova, benoemd in maart 2020, bezocht congressen (vorige week nog in Den Haag), gaf interviews (onlangs nog in NRC) en  werkte nauw samen met internationale instanties zoals het Internationaal Strafhof.  Zondagavond maakte Zelensky bekend dat de twee topfunctionarissen uit hun functie worden gezet. Ze zijn (nog) niet ontslagen, benadrukte een medewerker maandagochtend.  Zelensky vroeg echter maandagavond al wel aan het parlement om Bakanovs schorsing om te zetten in ontslag. Beiden worden voorlopig opgevolgd door hun adjunct-directeur. Volgens Oekraïense media draait de schorsing van Venediktova om corruptie De directe oorzaak van de schorsing lijkt ernstig genoeg. Meer dan zestig werknemers van OM en SBOe werken vanuit door Rusland bezet gebied in Oekraïne tegen hun eigen land, zo liet Zelensky in een toespraak weten. Ze spelen geheime informatie door aan de Russische geheime dienst of werken  op andere manieren ermee samen. Op dit moment loopt onderzoek naar 651 gevallen van mogelijk verraad en collaboratie. Nu wordt onderzocht in hoeverre dit aan falend leiderschap is toe te schrijven.  Maar de schorsingen passen ook in een patroon. Vanaf zijn aantreden in 2019 heeft Zelensky de ene na de andere overheidsfunctionaris ontslagen, ook al waren ze soms net aan hun functie begonnen. Binnen een jaar na zijn aantreden stuurde hij  politiek adviseur en spindoctor Andri Bohdan de laan uit – zonder duidelijke reden. „Ik weet niet wat je goed of fout doet, maar je roept bij mij een enorme irritatie op”, kreeg Bohdan te horen.  Venediktova’s voorganger als procureur-generaal, Roeslan Rjabospapka, overleefde slechts zes maanden aan de top van het Oekraïense OM. Volgens Rjabosjapka moest hij opstappen omdat hij weigerde voormalig president Petro Porosjenko strafrechtelijk te vervolgen. Ook de hoofden van de belastingdienst, douane en nationale bank moesten het veld ruimen. Binnen een jaar sneuvelde bovendien het voltallige kabinet, nadat premier Oleksi Hontsjaroek in opspraak was geraakt door een stiekem gemaakte opname van een vergadering waarin de premier zich laatdunkend uitliet over Zelensky’s begrip van economie. Twee weken geleden nog ontsloeg Zelensky vijf ambassadeurs, onder wie de omstreden ambassadeur in Berlijn, Andri Melnyk. Het verloop in bestuurders was zo groot dat Zelensky’s hervormingsagenda vertraging opliep. Zelf klaagde de president over „bestuurlijke bloedarmoede”. Westerse bondgenoten maakten zich echter zorgen over zijn roekeloze personeelsbeleid. Toen Zelensky het OM (toen nog onder leiding van Rjabosjapka) liet hervormen, verloren ook de zes Oekraïense officieren van justitie die de MH17-crash onderzochten (in samenwerking met onder andere Nederland) hun baan. Het Nederlandse OM moest hemel en aarde bewegen om de Oekraïense aanklager Oleh Peresada voor het zogenoemde Joint Investigation Team (JIT) te behouden – zo niet als officier, dan toch als ‘adviseur’ van het OM. Dat  Oekraïense overheidsfunctionarissen collaboreren met Moskou is bovendien minder vreemd dan het op het eerste gezicht lijkt.  De afgelopen jaren heeft het Kremlin ambtenaren binnen het Oekraïense overheidsapparaat geronseld. Op lokaal niveau lijkt de Russische infiltratie vruchten te hebben afgeworpen. In april ontsloeg Zelensky twee generaals van de Oekraïense veiligheidsdienst SBOe, wegens landverraad. Een van hen, Serhi Kryvoetsjko, was het hoofd van de afdeling Cherson, de zuidelijke stad die zonder slag of stoot in handen viel van de Russen. „We hebben het verprutst”, zei Zelensky’s adviseur Oleksi Arestovytsj destijds over de val van Cherson: „De grootste vraag is waar sprake was van incompetentie en waar van verraad.” Oekraïense media en analisten geven verschillende lezingen over het opzij schuiven van Venediktova.  Sinds haar benoeming in maart 2020 was zij loyaal aan Zelensky, bijvoorbeeld door zaken tegen diens politieke vijand Porosjenko te openen. Corruptiezaken tegen verdachten uit de entourage van Zelensky daarentegen liepen door haar toedoen op niets uit. Volgens The Kyiv Independent blokkeerde Venediktova twee keer een omkopingszaak tegen Oleh Tatarov, adjunct-kabinetschef van Zelensky, door de aanklagers te vervangen en de zaak over te hevelen van het anticorruptiebureau van Oekraïne (NABOe) naar de SBOe van Bakanov, waar hij in een la verdween. Venediktova kon dit doen omdat het kantoor van de speciale aanklager voor corruptie (SAPO) al twee jaar geen directeur heeft. Vanwege het kandidaat-lidmaatschap eist de EU echter dat de SAPO eindelijk weer onafhankelijke leiding krijgt.  Zonder de EU te noemen verwees Zelensky in zijn toespraak van zondag naar de noodzaak van capabele directeuren voor de twee belangrijkste anti-corruptie instellingen (NABOe en SAPO).   „Een overheidsinstelling kan alleen volledig functioneren met  een effectieve leider.” Om de EU gunstig te stemmen, moet Venediktova mogelijk vertrekken. Een anonieme bron van de Oekraïnska Pravda noemt nog een reden:  bij  president Zelensky zou wrevel zijn ontstaan omdat de mediagenieke procureur-generaal zoveel internationale aandacht trekt. ||https://www.nrc.nl//nieuws/2022/07/18/geschorst-door-zelensky-vanwege-landverraad-of-speelt-er-iets-anders-a4136767
2022-07-18||Alleen herstel telt op de derde rustdag van de Tour de France||Nathan Van Hooydonck had zichzelf voorgenomen wat langer uit te slapen dan de voorgaande dagen. Daar was maandag eindelijk  tijd voor, op de derde rustdag van de Tour de France. Maar om 8.15 uur werd hij „uit zijn bed uitgeschopt”, zegt Van Hooydonck maandagmiddag. Dopingcontrole. Dat kon er ook nog wel bij, na de hectische etappe die hij zondag met zijn team Jumbo-Visma beleefde.  Een welkome rustdag was het  zeker, zegt Van Hooydonck. Alsof Edward A. Murphy zelf langs het parcours van de vijftiende etappe had gestaan. Voor het begin van de rit verliet Primoz Roglic, niet geheel onverwacht,  de Tour. Tijdens de etappe kneep Steven Kruijswijk iets te laat in zijn remmen, waardoor hij midden in het peloton hard onderuit ging. Gebroken sleutelbeen, Tour voorbij. Wout van Aert kon hem nog  net ontwijken.   Luttele minuten later  opnieuw twee Jumbo-renners op de grond. Nu Tiesj Benoot, met beschadigingen, en geletruidrager Jonas Vingegaard. Tot opluchting van de ploegleiders stond de Deen snel op, zonder zichtbare schade. Hij baalde zondagavond, zegt Van Hooydonck, zijn hele team baalde. Maar op maandag bij het ontbijt is de etappe  niet echt meer onderwerp van gesprek. De blik moet snel vooruit. Kruijswijk heeft hij nog niet gezien, die wordt in het ziekenhuis onderzocht. Van Hooydonck heeft hem een bericht gestuurd. Hij weet wat zijn Nederlandse collega eraan heeft gedaan om goed te zijn in de derde week van de Tour. Met zijn vijf overgebleven ploegmaten stapt Van Hooydonck maandag op de fiets voor een trainingsrondje van twee uur. Hij ziet ze ook bij het eten. Tussendoor trekt hij zich terug op zijn kamer en wordt hij gemasseerd. „Iedereen moet vooral doen waar hij zelf rust door pakt”, zegt Van Hooydonck. Voor Benoot staat de dag in het teken van herstellen. De interviews die de Belg  had staan, zijn geschrapt. Zijn heup,  elleboog,  rug; eigenlijk doet de hele rechterkant van zijn lichaam zeer. Het is afwachten hoe hij dinsdag op zijn fiets stapt. Voor Jumbo-Visma veranderde de koers zondag opnieuw. Sinds donderdag, de dag na de verovering van de gele trui op de steile Col du Granon, had de ploeg dominantie getoond. Met  het treintje van vijf, zes renners als eersteklaswagon vooraan het peloton bij de voet van de Alpe d’Huez als bewijs. Zo had Jumbo-Visma het geel - en het groen van Van Aert - naar Parijs willen brengen. Maar juist in een van de  op het oog minder risicovolle etappes, ging het mis. De rustdag werd  een dag om een nieuw plan te bedenken voor de drie etappes door de Pyreneeën.  De komende dagen wordt  de strijd om het geel  beslist. „Over de tactiek gaan de coaches vandaag zitten”, zegt Van Hooydonck. Hij hoort het plan maandagavond, misschien pas dinsdag. Of zijn rol nu anders wordt,  weet hij nog niet. Van Hooydonck is een hardrijder, moet Vingegaard waar het kan op het vlakke uit de wind zien te houden. „Maar van mij wordt wel gevraagd dat ik boven mezelf uitstijg  de komende  etappes. Alles wat ik in de bergen nog kan doen, is bonus”, zegt hij. Jumbo-Visma begint door het uitvallen van Kruijswijk en Roglic aan de laatste Tourweek   met zes renners. Evenveel als  UAE Emirates, het team  van Tadej Pogacar, dé concurrent voor het geel. De Sloveen heeft met Brandon McNulty, Marc Soler en Rafal Majka nog drie goede klimmers bij zich. Daar staan bij Jumbo-Visma  alleskunner Wout van Aert en  Sepp Kuss  tegenover.  In de Alpen maakte Jumbo-Visma  duidelijk wat het nut is  van helpers in de bergen. Pogacar kwam al vroeg in een etappe alleen te zitten, moest aanval na aanval zelf pareren, en kwam daardoor  op de slotklim energie tekort, zo zei hij maandag. „Dat wordt nu niet makkelijk voor hen”, doelde hij op Jumbo. Pogacar, winnaar van de laatste twee edities van de Tour, beloofde opnieuw er alles aan te doen om de gele trui weer  in handen te krijgen. Hij heeft een achterstand van 2.22 minuten op Vingegaard. Bij Jumbo-Visma zullen ze vasthouden aan het feit dat Vingegaard tot dusverre nog geen  teken van zwakte heeft getoond. Hij is  bergop, met Pogacar,  een klasse apart. Dat bleek ook zaterdag in de verraderlijke klim naar het vliegveld van Mende. Als een sticker zat hij vastgeplakt aan het wiel  van Pogacar. Met nog een extra voordeel ook, want door het  werk van de Sloveen werden andere concurrenten op grotere afstand gereden. Toch zal Vingegaard ook rekening moeten houden met andere  renners. Het Britse Ineos Grenadiers heeft drie man in de top-10, van wie Geraint Thomas op de derde plaats (op 2.43 van Vingegaard) er het best voorstaat.   Van een verbond tussen zijn ploeg en Ineos wilde Pogacar  maandag niets weten. Thomas zei ook dat hij door niemand ergens over is gebeld. „Het is  geen vendetta tegen Jonas. Maar als er een situatie komt waar we beiden profijt van hebben, dan werk je natuurlijk samen. Het  is en blijft een wielerwedstrijd.”||https://www.nrc.nl//nieuws/2022/07/18/alleen-herstel-telt-op-de-derde-rustdag-van-de-tour-de-france-a4136743
2022-07-18||Bij politie-optreden in Uvalde ging alles mis wat mis kon gaan|| In totaal 376 agenten stonden er op 24 mei uiteindelijk in en rond de Robb-basisschool in Uvalde, Texas. Toch zou het 77 minuten duren voordat dit allegaartje van lokale politie, grenswachters en andere federale diensten de schutter uitschakelde, die zich al die tijd binnen verschanst had. Deze Salvador Ramos (18) richtte die dag een van de dodelijkste schoolschietpartijen uit de Amerikaanse geschiedenis aan door negentien kinderen en twee docenten te vermoorden.  Het gaat nog om een tussenrapport, maar de bevindingen die een onderzoekscommissie van het Texaanse deelstaatparlement zondag bekendmaakte, zijn vernietigend. Niet alleen was de beveiliging van het schoolgebouw niet op orde en werden  veel signalen gemist dat Ramos van plan was  een bloedbad aan te richten op zijn oude basisschool. Maar toen hij zijn slachtpartij eenmaal aanving, reageerden autoriteiten  „lusteloos” en namen ze het ene na het andere verkeerde besluit, reconstrueert het rapport.  Toen Ramos rond 11.28 uur ’s ochtends de school naderde, kwam daar direct een melding van binnen op het alarmnummer. Hij had nog geen rijbewijs, verloor de macht over het stuur en reed zijn pick-uptruck in een greppel. Toen omstanders hem benaderden, opende hij het vuur om vervolgens richting de school te rennen. Minuten na deze eerste melding waren al zeven agenten ter plaatse bij de school. Vervolgens ging van alles mis. Politiecommandant Arredondo hanneste met het aangespen van zijn radio’s en liet deze dus maar in zijn auto liggen. De schooldirectrice kon geen noodbericht sturen via de schoolapp door slechte wifi, maar sloeg ook geen alarm via de intercom. Docenten konden alleen via-via van het naderende gevaar horen. Een paar slaagde er tijdig in lokalen op slot te doen en kinderen te laten schuilen. Sinds het eerste grote schoolbloedbad – dat van Columbine, in 1999 –  moeten Amerikaanse klaslokaaldeuren vergrendeld kunnen worden. Maar op Robb zouden meerdere sloten lam zijn geweest en werden buitendeuren soms met een kei ertussen op een kier gehouden. Ramos kwam rond 11.33 zonder problemen de westvleugel binnen en liep lokalen 111 en 112 in. Daar loste hij in 2,5 minuten ruim honderd schoten  met een legaal aangeschaft semi-automatisch wapen.  Toen agenten het gebouw instormden hingen overal kruitdampen en wolken van stof, door de vele kogels die waren ingeslagen in de gipsmuren. Op de vloer lagen kogelhulzen, maar ze zagen geen slachtoffers. Ook hoorden ze na binnenkomst nog circa zestien schoten. Toen een agent rond 11.37 bij klaslokaal 111 om de hoek naar binnen keek, werd hij meteen onder vuur genomen.  Politiechef Arredondo nam rond die tijd echter een omstreden besluit. Hij besloot niet langer uit te gaan van een ‘actieve schutter’, maar van een ‘verschanste schutter’-scenario. De dader moest voorzichtig benaderd worden, opdat hij geen andere slachtoffers zou maken in aanpalende klaslokalen.  Terwijl de school volstroomde met versterkingen, bleef onduidelijk wie er de leiding had. Zeker 73 minuten lang werd niet ingegrepen tegen de schutter. Veel tijd ging op aan overleg over een loper en gereedschap om deuren te openen. Dit terwijl onduidelijk was of de deuren wel echt op slot zaten – en niemand dit controleerde. Toen een speciale eenheid van de grenswacht klaslokaal 111 rond 12.50 eenmaal binnenging, schakelde zij Ramos vrijwel direct uit. Waarschijnlijk viel het gros van de doden al bij de eerste salvo’s die Ramos afvuurde, concludeert het rapport. Maar de onderzoekscommissie kan niet uitsluiten dat gewonden onnodig zijn overleden, omdat zij niet tijdig medische hulp kregen.||https://www.nrc.nl//nieuws/2022/07/18/bij-politie-optreden-in-uvalde-ging-alles-mis-wat-mis-kon-gaan-a4136742
2022-07-18||Hittegolf teistert West-Europa||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/18/hittegolf-teistert-west-europa-a4136733
2022-07-18||Verwoeste sneakers van 1.800 euro: hoe luxehuis Balenciaga de aandacht trekt met geruchtmakende marketing|| Toen  modehuis Balenciaga in mei  een nieuwe sneakerlijn lanceerde, leidde dat tot geschokte reacties. In het campagnebeeld ter introductie van de ‘Paris Sneaker’ was een extreem versleten paar witte gympen te zien, die eruitzagen „alsof ze verscheurd waren door een dolle hond” of „overreden door een grasmaaier”, schreef Vogue over de besmeurde, kapotte schoenen gemaakt van wit canvas met rubberen zool. Het prijskaartje? 1.850 dollar. Op sociale media leidde de  campagne tot woedende reacties: het zou een esthetiek van armoede als geinige trend verkopen aan de superrijken – poverty chic. „Als Cristóbal Balenciaga [de Spaanse oprichter van het inmiddels Franse luxemerk, die in 1972 overleed] dit zou zien, zou hij zich omdraaien in zijn graf”, was een 8.000 keer gelikete reactie op Instagram.  Het modehuis kwam zelf met een  uitleg, dat liet in een persbericht  weten dat haar sneakers bedoeld waren „om een leven lang te dragen” – kritiek dus op zowel fast fashion als door trends gefixeerde luxeconsumenten. Ondanks de kritiek was de campagne geslaagd: dagenlang werden de gympen becommentarieerd op sociale media, in internationale kwaliteitskranten en modebladen. De gelimiteerde oplage –  honderd paar – was bijna meteen uitverkocht.  Kim Kardashian die geheel in het zwart bedekt, inclusief haar gezicht, op de rode loper verschijnt. Of een samenwerking met de beroemde animatieserie The Simpsons. Keer op keer weet Balenciaga met spraakmakende, succesvolle campagnestunts het gesprek te domineren op sociale media en in de cultuurpers.  Ook begin deze maand, toen Balenciaga zijn coutureshow in Parijs presenteerde met als modellen een sterrencast: onder meer actrice Nicole Kidman, voetballer Eduardo Camavinga, zangeres Dua Lipa, supermodel Naomi Campbell en realityster Kim Kardashian liepen over de catwalk, in een collectie die geïnspireerd leek door futuristische, insectachtige wezens. Het was een van de meest besproken shows van de week.  Deze succesvolle marketingstrategie is vooral te danken aan de Georgische Demna (41), die inmiddels alleen zijn voornaam gebruikt.      In 2015 trad hij aan als hoofdontwerper bij het modehuis. Zijn collecties zijn vooral geïnspireerd op straatmode: hoodies, wijde broeken, bomberjacks, petjes, logo’s en grote, ‘lelijke’ sneakers.  Door hem, schreef NRC al eerder,  gingen mensen ruimere, bredere kleding dragen.  Demna’s aanpak werkt: sinds zijn aantreden is de omzet omhooggeschoten, blijkt uit cijfers van Kering, het luxe-conglomeraat waartoe ook Gucci en Yves Saint Laurent behoren. Voordat Demna het merk moderniseerde, was de omzet zo’n 400 miljoen euro. In 2019 passeerde die de één miljard en momenteel is de omzet zelfs ruim twee miljard euro.   Begin dit jaar meldde modeverkoopplatform Lyst dat Balenciaga Gucci voorbij was gestreefd als populairste merk ter wereld - gebaseerd op onder meer het zoekgedrag van 160 miljoen gebruikers en het aantal vermeldingen op social media. (Overigens verkoopt Gucci nog steeds meer: het Italiaanse luxemerk had in 2021 een omzet van 9,7 miljard euro) Die populariteit lijkt samen te hangen met de media-aandacht voor het merk – bijna elke maand is Balenciaga in het nieuws. Met welke marketingstrategie werd Balenciaga zo populair? Tijdens de Parijse modeweek in de herfst van 2021 koos Balenciaga voor een opmerkelijke presentatie van de nieuwe collectie, namelijk: een speciaal hiervoor geschreven aflevering van de iconische Amerikaanse animatieserie The Simpsons. In de aflevering worden de inwoners van het fictieve plaatsje Springfield overgevlogen naar Parijs, waar de modewereld wild is van deze lompe Amerikanen zonder stijl, culminerend in een spectaculaire catwalkshow.  Het was niet de eerste keer dat Balenciaga een uitstapje maakte naar de ‘lagere’ popcultuur.  Zo ging het merk in 2020 de samenwerking aan met het populairste computerspel ter wereld: Fortnite, een cartoonachtig schietspel. Als hoofdmodel van de campagne werd gekozen voor een virtuele hond. In het spel waren accessoires te koop waarmee je je als speler digitaal kon aankleden, maar ook in de echte wereld waren kledingstukken gebaseerd op die virtuele collectie te koop. De herfstcollectie van 2020 werd zelfs ín een computerspel gepresenteerd, genaamd Afterworld. „Balenciaga is meer dan alleen kleren”, zei Demna eerder in een interview in NRC. „Het zijn producten, maar ook ideeën, en een playlist. Het is véél.” Daarmee speelt het merk in op een tijd waarin cultuurgenres vervagen en zich mengen. Nog meer dan dat boort het een gigantische nieuwe demografie aan: zo heeft computerspel Fortnite wereldwijd meer dan 350 miljoen spelers en werd de speciale Simpsons-aflevering 10,2 keer miljoen keer bekeken op YouTube. Daartussen zullen heel wat kijkers en spelers zitten die voorheen niet bekend waren met het modemerk.   Bij een traditionele campagne van een modehuis denk je aan een groot billboard op een chique, drukke winkellocatie, geschoten door een bekende fotograaf, gecombineerd met advertenties in modetijdschriften en een campagne op social media. Balenciaga voegde daar iets nieuws aan toe: die introduceerde de meme in de modewereld.  Want aandacht van de jongere consument – eerder liet Balenciaga weten dat vooral millennials gezorgd hebben voor de stijgende omzet – vang je vooral met humoristische memes, is de gedachte.  Dus zorgen ze voor het uitbrengen van campagnebeelden, kledingstukken of rodeloperoutfits die een absurdistisch element hebben en daardoor perfect zijn om een meme van te maken. Denk aan, wederom,  Kim Kardashian, die in maart van top tot teen in het zwart verscheen op de rode loper van het Met Gala (‘de Oscars van de mode’) – als silhouet van zichzelf. Nog dezelfde dag stortten mememakers zich op de foto en circuleerden bewerkte foto’s – bijvoorbeeld met grappige tekst erbij – op de Instagramfeed van miljoenen mensen. Zie daar: gratis reclame, die een campagne of marketingstunt een tweede leven geeft, op gang gebracht door internetgebruikers zélf.  De basis voor  ‘memebare’ mode legde Demna bij Vetements (Frans voor kleren), het modemerk dat Demna in 2014 samen met zijn broer oprichtte  en in 2019 verliet. Ook hier presenteerde hij spraakmakende, absurdistische collecties, waarin alledaagse kleding tot hoge cultuur werd verheven; zo droegen modellen bij de presentatie van de zomercollectie van 2016 geelrode T-shirts van bezorgdienst DHL, te koop voor zo’n 220 euro. Zulke dingen zorgen er geregeld voor dat mensen denken: worden we nu massaal door Demna in de maling genomen? Demna zei al vaker dat hij geïnspireerd is door dada-kunstenaar Marcel Duchamp, die van alledaagse voorwerpen zoals een wc-pot een kunstwerk maakte. Als hedendaagse variant bracht Balenciaga in 2017 een leren  versie uit van de bekende blauwe IKEA-tas. Waar het origineel één euro kost, betaal je voor de Balenciaga-variant bijna 2.000 euro. En dan waren er ook nog de Crocs-met-hak, de rubberen schoenen (495 euro), die zó lelijk waren dat er wel over gepraat móést worden op sociale media. Ook vind je in de webshop van Balenciaga een neongele, reflecterende jas, zo een die verkeersregelaars dragen, die  te koop is voor bijna 1.500 euro, en zijn er de ruim 500 euro kostende schoenen die lijken op het rode papieren bakje waarin McDonald’s-frietjes zitten.  „Mode moet een reactie oproepen. En je mag er ook om lachen”, zei Demna daarover in NRC. In mei van dit jaar werd voor het eerst een modeshow gehouden in het hart van de financiële wereld: de New York Stock Exchange, het bekende beursgebouw op Wall Street. De aanwezige beroemdheden zaten op stoeltjes óp de beursvloer zelf, waar modellen in vreemde, snelle loopjes overheen liepen, langs schermen met daarop de laatste beurskoersen, hun gezichten bedekt met latex. „Geld is de grootste fetisj ter wereld”, liet Demna in een persverklaring weten over de inspiratie voor zijn show in ‘de tempel van het kapitalisme’.  De modeshows van Balenciaga zijn spraakmakende evenementen, (‘blockbusters’, schrijft The New York Times) die elementen bevatten van performance-art en tegelijkertijd  maatschappijkritisch zijn. Zo was er de show in maart van dit jaar een 360-graden-sneeuwlandschap gebouwd, inclusief sneeuwstorm. De modellen strompelden  tegen de wind in met weerbestendige kleding, soms een vuilniszak in de hand, als verwijzing naar klimaatvluchtelingen.  In een andere show genaamd ‘Clones’, in juni vorig jaar, werd de nieuwe lentecollectie in een video gepresenteerd door hetzelfde model in een steriele ruimte, voor een emotieloos, met een telefoon filmend publiek – als kritiek op de eenheidsworst die door sociale media ontstaat. Dan was er ook nog de modeshow in de herfst van 2021, waar de rode loper vooraf de catwalk bleek te zijn. Zonder dat de uitgenodigde beroemdheden dat wisten, liepen de modellen, gekleed in de nieuwste collectie, tussen hen door, met achter dranghekken fans en paparazzi. Dit alles werd heimelijk gefilmd. Vervolgens werden de beelden in de zaal binnen getoond aan het aanwezige publiek, dat dus naar zichzelf zat te kijken.  „Is [Demna] een genie, een charlatan of de invloedrijkste ontwerper van zijn generatie? Er is geen twijfel aan dat hij beschikt over een haarfijn gevoel voor timing”, schreef The New York Times   in een eerdere recensie.  De humoristische maar ook grimmige shows lijken elke keer op precies het juiste moment de tijdgeest te becommentariëren. Zo was er de apocalyptische show op 1 maart 2020, die perfect samenviel met het einde-der-tijdengevoel bij het uitbreken van de pandemie. In zwarte, wijde outfits stapten modellen door plassen water op de catwalk, op schermen aan het plafond werd donder en bliksem geprojecteerd.  Zanger Justin Bieber, actrice Isabelle Huppert. Rapper Cardi B, model Bella Hadid: Balenciaga voelt haarfijn aan welke beroemdheden goed aansluiten op de tijdgeest en gaat zo samenwerkingen aan. Foto Getty Images
 Maar anders dan simpelweg een beroemdheid als ‘ambassadeur’ van een luxemerk naar buiten te laten treden – door bijvoorbeeld op de rode loper hun kleding te dragen of op de eerste rij te zitten bij een modeshow – heeft de samenwerking tussen Balenciaga en beroemdheden een meta-element. Het is, schrijft Teen Vogue, een commentaar op wat roem vandaag de dag inhoudt.  Zo kon het dat bij de laatste coutureshow van het merk, in Parijs begin deze maand, naast topactrice Nicole Kidman en supermodel Naomi Campbell ook Christine Quinn meeliep, de ‘schurk’ uit het Netflix-realityprogramma Selling Sunset, over het wel en wee van een groep knappe, rijke makelaarsvrouwen in Los Angeles. In een interview met The Wall Street Journal liet Balenciaga-topman Cédric Charbit weten dat dit strategie is. „Mengen we mode en entertainment? Ja.”  Toen Kim Kardashian en Kanye West vorig jaar als misschien wel het beroemdste koppel uit de popcultuur bekendmaakten uit elkaar te gaan, gebeurde er in de maanden daarna iets opmerkelijks: de twee verschenen, los van elkaar, bij events  in outfits van Balenciaga. Zakentijdschrift Forbes bestempelde het als ‘scheidingscouture’. Hoewel het merk het nooit officieel heeft bevestigd, werd aangenomen dat Balenciaga de scheiding van het koppel ‘sponsorde’ met spectaculaire kleding – eerder werkte West al samen met het modehuis. Op die manier verscheen de kleding in alle paparazzifoto’s die tijdens het scheidingsproces op straat van de twee werden gemaakt. Gratis reclame voor het modehuis, dat op die manier geen cent hoefde uit te geven aan advertenties. „Om een celebrityscheiding te sponsoren en te kleden voelt als een cynische, maar ook briljante manier van marketing”, schreef een Twitteraar.   ||https://www.nrc.nl//nieuws/2022/07/18/stunt-na-stunt-na-stunt-maar-het-werkt-wel-voor-balenciaga-2-a4136741
2022-07-18||De &#8216;ultieme kaasschaaf&#8217; moet levenslang meegaan||Zo ziet de geschiedenis van de kaasschaaf er dus uit. Zestien hangen er bij fabrikant Boska op een rijtje aan de muur. Bij de eerste staat het jaartal 1925, de nieuwste is van 2019. Soms heeft het snijblad een krul, soms is het handvat van steen, dan weer van staal of kunststof. Maar voor de leek zijn het snijbladen aan een handvat.  Verbeterde producten die op het eerste gezicht af lijken, maar dat vaak bij lange na niet zijn. Zo niet voor industrieel ontwerper Frank de Smidt. Kijk, zegt hij, terwijl hij het jongste model in handen neemt: „Dít is dus de perfecte kaasschaaf.” Geschikt voor harde en zachtere kaas, plakken die niet mogen afbrokkelen of krullen, die niet te dun zijn en niet te dik. Een mooie plak kaas moet kunnen ademen, als wijn, om smaak te krijgen. De Smidt en z’n medeontwerpers waren lang met de schaaf bezig voor ze ’m zo hadden. „Hierboven liggen 150 versies”, bevestigt Boska-directeur Martijn Bos. „We hebben wekenlang geoefend op kaas, zeep, komkommer…”  De Monaco+, zoals de marketeers het model met de „ultieme schaafbeleving” doopten, onderging in eigen huis tal van testen. Moest-ie van onderop worden geslepen? Van bovenaf? Hoe lassen we de steel aan het blad? Hebben we de goede kwaliteit verend staal? Ze dachten na over snijhoek en snijvlak, ze ontwikkelden een gepatenteerd diamantpatroon, ‘non-stick’ polijsten, gleufjes op het scherp die geen sporen op een plak kaas achterlaten – dat wil de handel niet – maar de plak wel soepel doorvoeren. „Kaas is vet; die mag op de schaaf niet vacuüm trekken”, licht Bos toe. Misprijzend: „De concurrentie gebruikt teflon.” Voor de trendy zwarte uitvoering van de Monaco+ ontving het bedrijf in 2020 de gerenommeerde German Design Award. Ook kreeg de Monaco+ een Red Dot Design Award, een prestigieuze internationale ontwerpprijs.  Bij Boska (‘Bos Kaasgereedschappen’) vertellen ze dat verhaal graag. Want een kaasschaaf is nu eenmaal een gebruiksproduct waarover je als consument niet echt nadenkt, zegt hoofd marketing Monique Hullegie. Ja, op de dag dat-ie het niet meer lekker doet. En dan koop je bij de Action voor een euro of twee snel een nieuwe. Maar die zwarte Monaco+ kost 21,99 euro. Daar hóórt dus een verhaal bij, én levenslange garantie. 	De Monaco+ kaasschaaf		Foto Niels Blekemolen Wie bij Boska in Bodegraven binnenloopt, treft een combinatie van museum, showroom en ontvangsthal. Bij de ingang hangt een collage van hoefijzers, gemaakt door grondlegger Willem Bos. Hij smeedde in 1896 zijn eerste kaasboor in het Zuid-Hollandse Bodegraven, hart van de Nederlandse kaashandel. Het bedrijf breidde uit met een ijzerwarenhandel en verwierf zich een positie als leverancier van professioneel kaasgereedschap. Directeur Martijn Bos (45) is de vierde generatie. Na zijn studie small business nam hij de zaak in 2002 over. Waar vader Joop zich had toegelegd op professioneel kaasgereedschap – snijplanken, messen, snij- en portioneringsmachines – verschoof onder Martijn de focus naar consumenten, nieuwe producten en exportmarkten. Het assortiment food tools is verdiept – raclette, kaasfondue – en verbreed: ook voor pizza-, vlees- en chocoladeliefhebbers zijn er Boskaspullen gekomen. Zo kon Martijn Bos het aandeel consumentenproducten in zijn omzet verhogen van 8 naar 80 procent. Ook de omzet vertienvoudigde, naar zo’n 20 miljoen euro. Die wordt behaald in liefst 108 landen. Daarvan moet je, erkent Bos, alleen België, Duitsland, Frankrijk, Nederland en de VS serieus nemen. Duurzaamheid is nu het leidend beginsel. Voor nieuwe producten betekent het dat ze levenslang moeten meegaan Waar zijn vader stopte met tien medewerkers, zijn er nu zo’n zeventig. „Als je mee wil doen, heb je schaalgrootte nodig”, zegt Bos. Dat gaat dan vooral om mensen in ondersteunende functies, zoals sales, klantenservice en productontwikkeling. De productie is uitbesteed. Veel komt uit China, ook de kaasschaaf, maar messen laat Boska in Italië maken en het haalt al zijn houten producten uit Polen. De Poolse fabrikant heeft een eigen bos. „We willen steeds meer lokaal produceren. Die twee Europese fabrieken werken 100 procent voor ons”, vertelt Martijn Bos. Omdat professionele afnemers geen gezeur willen, is kwaliteit voor Boska altijd belangrijk geweest. Nu is duurzaamheid het leidend beginsel. Wat Bos betreft ligt dit in elkaars verlengde. Voor de ‘ultieme’ kaasschaaf en andere  nieuwe producten betekent het dat ze levenslang moeten meegaan. Kon in 2020 voor 23 procent van het assortiment die garantie worden gegeven, inmiddels is dat 49 procent, zegt hij met onverholen trots. Het betekent ook dat ontwerpen minimalistisch moeten zijn, tijdloos. Aan kaasschaven  en fonduesets met  trendy kleurtjes doen ze bij Boska niet meer, zwart en wit voeren de boventoon. En eerlijke materialen: staal, steen en hout. Voor zijn omzet is het misschien geen goed idee om een kaasschaaf te maken die een mensenleven meegaat, weet Bos. Een tevreden gebruiker kan iemand een exemplaar cadeau doen, en je kan met een Van Gogh-handvat nog wat afzetten aan toeristen, mits corona uitblijft. Maar het bedrijf  zal het vooral moeten hebben van nieuwe producten en markten en versterking van het merk. Bos: „Uiteindelijk hoop ik dat consumenten zo tevreden zijn dat ze ook andere producten van je kopen.”  Goede hoop heeft hij van de serie keukenmessen die Boska onlangs uitbracht, en van de ‘veggie- en vleesmarkt’. Voor marketeer Hullegie is er werk aan de winkel. „Ons doel voor 2030 is een Boska-tool op iedere counter, elke kaasafdeling, en in ieder huishouden. Uit de la, aan de muur, voor een feestje op tafel.” Makkelijk zal dat niet worden, weet ze. In messen en andere keukenspullen is de concurrentie enorm. „Maar we brengen onze knowhow uit de kaaswereld mee, en het vertrouwen dat we daarin hebben opgebouwd.” Van de Amerikaanse markt verwacht Boska trouwens dat die weldra de Nederlandse overvleugelt. Afgelopen juni berichtte zelfs de gerenommeerde The Wall Street Journal over de Boska-kaasschaaf onder het kopje „A class shave ” – wat de onlineverkoop direct een impuls gaf. In dat artikel bleek dat de schaaf, 97 jaar nadat Boska zijn eerste exemplaar vervaardigde, nog steeds nieuwe mogelijkheden biedt. Een beroemde cocktailmaker vertelde zijn schijfjes citrus met een Boska-schaaf te snijden. Wat valt er nog te sleutelen aan producten die af lijken? Zoeken fabrikanten van alledaagse producten nog naar verbetering? In deze zomerserie onderzoekt NRC hoe producenten grenzen proberen te verleggen voor producten die op het eerste gezicht uitontwikkeld lijken.  De kaasschaaf De autoband De vuilniszak Pils De kaars De kledinghanger||https://www.nrc.nl//nieuws/2022/07/18/de-ultieme-schaafbeleving-verkoop-je-maar-een-keer-a4136737
2022-07-18||Column | Van zakdoek tot icoon||Vastgeknoopt aan de autospiegel of als een vlag trots wapperend, ook aan de waslijn of als wimpel aan de vlaggenmast: de felrode signaalkleur van de boerenzakdoek is even sterk een symbool van het boerenprotest tegen de stikstofmaatregelen van de regering  als de omgekeerde vlag.   Een fietstocht door de Groote Veenpolder vlak bij het Friese Tjeukemeer leverde een schat aan rode boerenzakdoeken op, vaak vergezeld van een leuze, als deze: „Waar de leugen wet word(t) is protest een plicht.” De boerenzakdoek is er in twee maten, klein voor in je zak (mouchoir) en de grote voor om je hals of hoofd (foulard). Deze foulards hangen meer dan eens halfstok om de ernst van het protest te ondersteunen. De kleur rood komt oorspronkelijk van de wortel van de meekrap, waarmee de zakdoek werd gekleurd. Niet alleen in Friesland, overal in Nederland geldt  de zakdoek als „het symbool van het boerenprotest”.  De kleur rood komt oorspronkelijk van de wortel van de meekrap, waarmee de zakdoek werd gekleurd Ook sympathisanten en lokale politici dragen hem, geknoopt om de linker bovenarm of om de hals. „De zakdoek is een minder bozig en daardoor sympathieker signaal”, zegt Gerard Beverdam, politiek commentator van het Nederlands Dagblad.  Zijn stelling is interessant en heeft veel reacties veroorzaakt. Telefonisch licht hij toe dat de „rode zakdoek minder een complotterig sentiment oproept dan de omgekeerde vlag. Dit protest is emotioneel en raakt de agrarische gemeenschap diep, maar iets van wellevendheid is ook op zijn plaats. Ik zou het een chiquere optie willen noemen, want uiteindelijk moet de stikstofcrisis op democratische wijze worden opgelost.” De boerenzakdoek is bijna uitverkocht,  meldt het Boerenbondsmuseum in  Gemert. De rode zakdoek, alleen bestemd voor doordeweeks gebruik, is als protestsymbool niet zo vreemd. De zakdoek biedt immers bescherming. Als je een knoop legde in de hoeken, dan kon hij dienen op je hoofd tegen de zon. Of je maakte hem nat voor verkoeling in de nek.  Historicus Peter Jan Margry, verbonden aan het Meertens Instituut  voor cultureel onderzoek, wijst erop dat de rode zakdoek evenals de boerenkiel „gelden als de symbolen voor het boer-zijn, kijk maar naar het carnaval in de zuidelijke Nederlanden. Zover ik weet is de zakdoek nooit eerder op deze schaal  gebruikt om iemands connectie met de agrarische wereld te markeren, maar dat is vanaf nu wel het geval: de zakdoek is een icoon geworden.”||https://www.nrc.nl//nieuws/2022/07/18/van-zakdoek-tot-icoon-a4136738
2022-07-18||Bij Klaterklanken is de muziek geïntegreerd in het landschap||Klaterklanken voelt een beetje als een tuinfeest op een zonnige dag, ongedwongen en gezellig. In een érg mooie en grote tuin, dat wel, en bij mensen thuis met opvallend veel geweldige musici in hun netwerk. De opening van de vijfde editie van het  intieme klassieke-muziekfestival vond zondag  plaats op het terrein van buitenplaats Elswout, tussen Haarlem en Zandvoort. Hetzelfde programma wordt nog drie keer herhaald op andere rustieke plekken in het land. Elswout, eigendom van Staatsbosbeheer, is een attractie op zich. Een brede beukenlaan voert van de toegangspoort naar het festivalhart en een eerste doorkijkje naar het zeventiende-eeuwse landhuis. In het omringende bos waan je je in het buitenland, terwijl je via kronkelpaadjes en hangbruggen van concert naar concert struint. Her en der staan follies – beschilderde gevels die huisjes suggereren die er niet zijn. Net als een prachtige bemoste helling versterken ze de sprookjesbosallure. De kracht van Klaterklanken schuilt in de manier waarop de muziek in de omgeving is geïntegreerd. Zo waren er geen podia. In het bos lagen kussentjes op de pleisterplaatsen van de concertwandeling, zodat je op armlengtes van de musici op de grond kon zitten. Alle concertjes waren kort, een minuut of tien, zodat ook kinderen aandachtig bleven luisteren.   Een optreden tijdens het Klaterklanken Festival op buitenplaats Elswout.   Foto Rob Ouwerkerk Het ADAM Quartet speelde een deeltje uit Haydns strijkkwartet De leeuwerik (op. 64, nr. 5), maar maakte vooral indruk met Sort sol, speciaal voor hen geschreven door Geerten Feller. Sort sol (Deens voor ‘zwarte zon’) is het fenomeen van spreeuwenzwermen die de hemel verduisteren. Het gelaagde, zacht wiegende, opwiekende werk pakte alle toehoorders in, getuige het keuvelende nagesprek op de bospaden. Een paar bochten verder klonken twee nummers uit het Great American Songbook, ‘Poor butterfly’ en ‘Tea for two’, prachtig helder en verhalend gezongen door Anna Serierse. Contrabassist Cas Jiskoot begeleidde en soleerde vernuftig, waarbij hij een hele band suggereerde. Slagwerk Den Haag creëerde een Efteling-vibe met stukken van Steve Reich, zoals Music for pieces of wood, waarvoor ze in het bos waren wezen sprokkelen. Het MAAT Saxophone Quartet, dit seizoen winnaar van Dutch Classical Talent, speelde in de schaduw van een reusachtige eik een langer programma, samen met componist en duduk-speler Ghaeth Almaghoot. Zijn Aftab was een vervoerend stuk. Verrassend was het arrangement van Saint-Saëns’ Danse bacchanale. Klapstuk voor de jongere luisteraars én hun ouders was de innemende familievoorstelling De wraak van Lorre van het Epos Ensemble en verteller Benjamin Murck, naar het boek van Tosca Menten. Lorre is een papegaai die opera kan zingen (hilarisch én virtuoos vertolkt door Murck), en daarom wil de gewetenloze impresario meneer Panini haar afpakken van het jongetje Jop. De stukjes Mozart en Bizet werden opgediend met de nodige poep- en piesgrappen en vonden gretig weerklank.  Klassiek Klaterklanken Festival. Gehoord: 17/7, Buitenplaats Elswout. Herh. 23/7 (Markelo), 24/7 (Olst) & 4/9 (Rozendaal). Inl: klaterklanken.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/18/bij-klaterklanken-is-de-muziek-geintegreerd-in-het-landschap-a4136736
2022-07-18||Rusland legt Google miljoenenboete op voor het niet verwijderen van &#8216;verboden inhoud&#8217;||Google is veroordeeld tot een boete van bijna 400 miljoen euro voor het niet verwijderen van informatie die Rusland als illegaal bestempelt. Dat heeft een rechtbank in Moskou besloten, meldt  het Russische persbureau Interfax maandag. De boete is gebaseerd op 10 procent van de jaaromzet van Google in Rusland.  Google, de eigenaar van YouTube, krijgt deze boete omdat het beelden op het videoplatform niet verwijdert die „doelbewust de verspreiding van valse informatie over de speciale militaire operatie in Oekraïne bevordert”. Verder zou het beeldmateriaal extremistische opvattingen en de ideologie van terroristische organisaties propageren, aldus het Russische persbureau. Het internetbedrijf heeft nog niet gereageerd op de uitspraak, meldt Reuters. ||https://www.nrc.nl//nieuws/2022/07/18/rusland-legt-google-miljoenenboete-op-voor-het-niet-verwijderen-van-verboden-inhoud-a4136732
2022-07-18||Het  Albanese misverstand||Ruim vijfentwintig jaar geleden zakte een bergachtig land aan de Adriatische Zee weg in anarchie. Opvallend, omdat nergens in Europa de overheid het maatschappelijke zo stevig had gedomineerd als daar, decennialang. Tot 1991 was Albanië een geïsoleerde, stalinistische dictatuur. Maar in maart van 1997 verdween het laatste beetje overheidsgezag.    Artikelen die tussen 1970 en nu in NRC, NRC Handelsblad en nrc.next zijn verschenen, zijn  te vinden in het online archief.  Kranten zijn te doorzoeken op datum, maar ook op thema. En ze zijn door te bladeren. Handig om over een bepaald onderwerp te zien hoe erover werd én wordt geschreven.  Het archief is te vinden op www.nrc.nl/archief Nagenoeg alle buitenlanders verlieten het land. Tegelijk kwam verslaggever  Alfred van Cleef juist aan, gestuurd door NRC Handelsblad. Eerder had hij verslag gedaan van oorlogen in voormalig Joegoslavië, nu zou hij NRC-lezers in enkele sterke en mooie reportages het verhaal van de Albanese anarchie vertellen. Eentje schreef hij nota bene vanuit Vlorë, een stad geheel overgenomen door demonstranten en criminele bendes, groepen die destijds lastig van elkaar waren te onderscheiden. Deze reportages las ik onlangs omdat daarin een man figureert, Rrapush Xhaferri, over wie ik alles wil weten sinds ik in Albanië over hem hoorde, als een van de aanstichters van de anarchie. Die begon met de ineenstorting van enkele financiële instellingen. Het bleken piramidefondsen: rente werd uitbetaald met het geld van nieuwe klanten. Mensen gingen de straat op en eisten hun geld terug, niet van de piramidefondsbazen maar van de president. In het stadje Lushnjë riep een meute, na het afbranden van het kantoor van de regeringspartij, zelfs om de vrijlating van deze Xhaferri. Aan hem hadden ze hun spaarcenten toevertrouwd. De politie  had hem gearresteerd en zijn geld geconfisqueerd. De inwoners van Lushnjë waren woedend.  NRC had al voor de komst van Van Cleef  gemeld waarom de mensen zo gesteld waren op Xhaferri. Hij leek ze rijk te maken – rentes van twintig procent per maand waren niet ongewoon. Bovendien stopte hij geld in het lokale voetbalteam. Hij haalde zelfs Mario Kempes naar Albanië, de Argentijn die Oranje had gevloerd met twee doelpunten in de WK-finale van 1978. Na drie wedstrijden ontvluchtte Kempes het brandende stadje alweer, in een helikopter. De anarchie bood geen paradijs op aarde. Burgers plunderden, de bijl ging in dikke, grote bomen langs centrale pleinen en tieners renden heen en weer naar goed gevulde, onbewaakte wapendepots. Zelfs een enkele tank viel in handen van joelende twintigers. Scholen sloten. Duizenden Albanezen stierven een gewelddadige dood.   NRCberichtte dat de bevolking in totaal zo’n 2 miljard dollar in de nepbanken hadden gestopt, zo’n tachtig procent van het toenmalige BNP. Dom? Opvallend is dat Van Cleef de burgers die hun geld kwijtraakten nergens beschimpt. Hij leek ze te begrijpen.  Op een terras in de Amsterdamse Jordaan vertelt hij dat dit begrip niet los is te zien van een bezoek dat hij eerder aan Albanië bracht, in 1981: „De dictatuur was totaal, de controle op de mensen extreem. Het land had iets van Noord-Korea, of beter: het leek één grote openluchtgevangenis.” Als niets mocht en niets  ook maar in de verte op een markt of een financiële transactie leek, hoe wist je dan wat je wel of niet kunt doen met het eerste beetje geld dat je bezit? „De dictator had het land geïnfantiliseerd.” ||https://www.nrc.nl//nieuws/2022/07/18/het-albanese-misverstand-a4136735
2022-07-18||Kunst kijken gaat ook over zelf nadenken en beleven||Niets is fout en alles mag, is de boodschap van Stoere verhalen over kunst. Een boek dat kinderen uitdaagt om na te denken over kunst en te verwoorden wat ze zien. In elk hoofdstuk worden een bekende kunstenaar en diens werk vanuit verschillende hoeken belicht. De krampachtigheid die je weleens tegenkomt in boeken die kinderen kennis willen laten maken met kunst, is daarbij losgelaten. Dit boek gaat over ontdekken. Er zijn weetjes, er worden verhalen verteld en vragen gesteld, want kunst gaat ook over zelf nadenken en beleven. De kunstenaars en hun werken die zijn opgenomen vormen een eclectische mix van klassiek en modern. Van Myron van Eleutherae die in Griekenland leefde in de 5de eeuw voor Christus en Caravaggio, tot Banksy en Kandinsky. Schilderijen, beelden, installaties, graffiti en toegepaste kunst, het passeert allemaal de revue. Waarbij telkens geopend wordt met een verhaal dat geïnspireerd is op de kunstenaar. Zo lezen we bij Kandinsky, in wiens werk je de invloed van sprookjes tegenkomt, een verhaal over Joris en de draak. Er worden interessante vragen gesteld die op speelse wijze uitdagen om nog eens goed te kijken naar de schilderijen. Zoals bij De waterlelies van Monet: ‘Welke kleuren zie je? Vertel in een kort weerbericht welk weer het op dit schilderij is. Hoe weet je dat?’  Bij de Japanse kunstenares Yayoi Kusama, die beelden en schilderijen vol stippen maakte en infinity rooms, is de vraag: ‘Kun jij iets bedenken wat oneindig is en nooit stopt?’ Een heerlijk vrije vraag die aanzet tot denken. En bij Duchamp volgt onvermijdelijk de kwestie: wanneer is iets nou eigenlijk kunst? Daarnaast zijn er weetjes opgenomen. Nikki de Saint Phalle bijvoorbeeld, maakt beelden van sterke moderne vrouwen in vrolijke kleuren. Na een bezoek aan Gaudí’s Park Guëll wilde ze ook zoiets vrolijks maken. ‘In Italië bouwde ze haar Tarot tuin, de grootste beeldentuin ooit door een vrouw gemaakt.’ Ze woonde zelfs zeven jaar in een van haar beelden. Dat was wel 28 meter hoog en had een badkamer en slaapkamer.  Elk hoofdstuk sluit af met een doe-opdracht wat van Stoere verhalen over kunst een heel actief boek maakt, dat je niet alleen uitdaagt tot nadenken met vragen en verhalen, maar ook aanspoort om zelf aan de slag te gaan. Zoals in het hoofdstuk over Banksy: maak je eigen protestmuur (er volgt een handige handleiding). Of bij Rietveld: ontwerp je ideale stoel. Wel had er wat meer aandacht aan de doe-opdrachten geschonken kunnen worden: veel blijft steken in wat geteken. Er had wat meer de diepte in gegaan mogen worden, en  uitgenodigd om zelf met verschillende materialen te werken. Maar ze zijn zeker niet lukraak gekozen en zeer haalbaar voor kinderen van een jaar of zeven. Grafisch vormgever en illustrator Roxane Paalman verzorgde de illustraties die de tekst en kleurenillustraties van de kunstwerken  begeleiden. Veel zwart-witprints met één steunkleur, blauw, zwart, her en der wat rood of geel en gesimplificeerde elementen uit de kunstwerken, een hoofd, een hand. Drukke prints die tegelijkertijd toch een beetje saai zijn, maar die wel alle ruimte geven aan waar het om gaat: de kunstenaars. Vaak kunnen dit soort boeken met veel verschillende elementen nogal rommelig worden, maar de vormgeving houdt de boel goed bij elkaar. De pagina’s zijn erg uitnodigend opgemaakt en dragen speelse elementen in zich zonder onoverzichtelijk te worden. Wanneer bijvoorbeeld de vraag wordt gesteld of rood en groen hetzelfde klinken, staan die letters ook in rood en groen afgedrukt. Zo zijn er talloze vondsten aan te wijzen in de vormgeving die van dit stoere boek over kunst een nog grotere krachtpatser maken. Kluitman, 160 blz. € 19,99 

●●●●●
||https://www.nrc.nl//nieuws/2022/07/18/kunst-kijken-gaat-ook-over-zelf-nadenken-en-beleven-2-a4136734
2022-07-18||Twee Nederlanders opgepakt vanwege schietpartij in nachtclub Marbella||In de Spaanse kustplaats Marbella zijn twee Nederlandse mannen van 32 en 26 jaar aangehouden naar aanleiding van een schietpartij in een club in de nacht van zondag op maandag. Dat hebben de Spaanse autoriteiten laten weten aan het Nederlandse ministerie van Buitenlandse Zaken, zo bevestigt een woordvoerder van het ministerie.  Volgens het AD, dat zich beroept op Spaanse politiebronnen, schoot een van de verdachten zondagnacht omstreeks 01.00 uur bij een ruzie om zich heen, na te zijn aangevallen met een mes. De Spaanse politie gaat uit van één schutter; onduidelijk is waarvoor de tweede man is aangehouden. Het AD meldt dat de schutter verwondingen aan zijn voorhoofd, oog, nek en rug aan het incident heeft overgehouden. De man zou niet in levensgevaar verkeren en onder politiebewaking in het ziekenhuis liggen. Naast de dader zouden volgens Spaanse media zeker vier andere feestgangers gewond zijn geraakt, van wie er twee in kritieke toestand in het ziekenhuis zouden liggen. De schietpartij vond plaats in de populaire Opium Beach Club, gelegen in het centrum van de kustplaats. Op beelden op sociale media is te zien dat er, nadat er schoten klinken, paniek uitbreekt in de discotheek. Feestgangers rennen weg en proberen dekking te zoeken achter tafels en stoelen. Buiten worden daarna gewonden verzorgd door omstanders.||https://www.nrc.nl//nieuws/2022/07/18/twee-nederlanders-opgepakt-vanwege-schietpartij-in-nachtclub-in-marbella-a4136730
2022-07-18||Opinie | Hedendaags racisme wortelt niet in de Caribische slavernij||Eerst was het een sputterend geluid, maar onder invloed van de Black Lives Matter-beweging zwol het aan tot een koor: het racisme in Nederland, wat langzamerhand uit alle poriën van de samenleving naar buiten sijpelt, heeft zijn wortels in de Caribische slavernij die gekenmerkt werd door uit Afrika aangevoerde slaven die plantages draaiend moesten houden. Onderzoekers, politici, journalisten en leden van de zwarte gemeenschap lijken niet te twijfelen over deze causaliteit. Maar ondanks de simpele helderheid lijkt die stelling niet houdbaar.  Ruben Gowricharn is emeritus hoogleraar Indiase diaspora studies aan de  VU. Historisch blijkt elk volk aparte concepties te hebben om anderen te onderwerpen of uit te sluiten. Die waren niet allemaal terug te voeren op wat wij tegenwoordig ras zouden noemen, maar vaker op overwinning, dus de ‘zwakte’, van de ander. Bij de Grieken, Romeinen en  Egyptenaren, evenals verschillende volkeren in Afrika, behoorden krijgsgevangen daartoe; ze werden in mijnen, op schepen, in de bouw en de landbouw ingezet. Ook in Azië, bijvoorbeeld India, kende de slavernij  andere vormen die werden gelegitimeerd door geboorte in lagere kasten. In veel van deze stelsels waren slaven mensen van het ‘eigen ras’, in elk geval van eigen huidskleur. Het is zeer waarschijnlijk dat wat wij tegenwoordig racisme noemen in verschillende landen is ontstaan en verschillende vormen heeft gekend.  De Caribische slavernij en het bijbehorend racisme, die rond het midden van de 17de eeuw als stelsel ontstond, is niet alleen van latere datum maar ook zeer specifiek. Die slavernij kende raciale verschillen zoals blanke meesters en zwarte slaven (de eerste slaven waren overigens Indianen). De praktijk van gevangenneming en exploitatie, evenals de legitimatie van de slavernij, bestonden al.  Een tweede ongerijmdheid van de stelling is dat racisme beperkt zou zijn tot landen die slavernij in hun koloniën hebben gekend. Veel Europese landen hebben een dergelijk verleden niet. Zo kende Duitsland geen plantagekoloniën, maar wist het tijdens de Naziperiode het Arische racisme tot staatsideologie te verheffen en Joden als slaven in werkkampen in te zetten. Een soortgelijke ideologie en legitimatie van een rassenhiërarchie hebben ook Japanners voor en tijdens de Tweede Wereldoorlog in praktijk gebracht.  Het verband tussen Caribische slavernij en hedendaags racisme suggereert ook dat alleen ‘zwarte mensen’ slachtoffer zijn van gewilde onderschikking of dat er een voorkeur zou zijn voor mensen met een lichte huidtint. Dat wordt tegengesproken door de opvallend succesvolle integratie van Caribische creolen in Nederland. Het is daarom verrassend om een verband te suggereren tussen Caribische slavernij en hedendaagse achterstelling. Al wordt tegenwoordig het woord ras zeer omzichtig gebruikt, toch worden alternatieve begrippen gebruikt om leden van visible minorities te duiden: immigranten, allochtonen, etnische groepen, moslims, burgers met een migratie-achtergrond, mensen met een bi-culturele achtergrond. De uithangbordjes veranderen, maar de onderliggende behoefte onderscheid te maken naar ras en huidskleur blijft ongewijzigd voortbestaan.  Nu hoeft dat geen probleem te zijn. In onderzoek en beleid is het vaak nodig om specifieke sociale categorieën te monitoren. Bovendien staan sommige groepen er zelf op dat zij als etnische of religieuze groep worden geduid. Het probleem begint wanneer deze termen en beelden worden gebruikt om anderen uit te sluiten van publieke goederen en diensten of om een morele of politieke hiërarchie van burgers te creëren.  Dat laatste is helaas wel het geval en heeft geleid tot nieuwe vormen van racisme die gemeen hebben dat ze de ‘gekleurde medemens’ op de korrel nemen  door in te zoomen op huidskleur, godsdienst, cultuur en dergelijke. Deze verzameling van nieuwe opvattingen wordt ook wel ‘cultureel racisme’ genoemd. Maar niet elke uitsluiting van een gekleurd persoon is  ingegeven door racisme. Sympathie, antipathie, smaken of beroepsvereisten die met het uiterlijk te maken hebben, zoals in de mode-industrie, bepalen ook selecties. Zelfs de meest racistische ondernemer staat niet eenmaal vierentwintig uur te discrimineren. Dat neemt niet weg dat het cultureel racisme als mist in de samenleving blijft hangen.  De verbinding tussen Caribische slavernij en huidig racisme is gebaseerd op een raciale zwart-wit tegenstelling. Zij mist daardoor een perspectief op de proliferatie van de nieuwe vormen van cultureel racisme. Begrippen als institutioneel racisme gieten het diffuse cultureel racisme in een maatschappelijk matrijs, maar de vraag blijft wanneer een institutie zich aan racisme schuldig maakt.  Hoe zou het racisme uit de Surinaamse slavernij bijvoorbeeld de Belastingdienst in Nederland moeten hebben beïnvloed? Niet alleen het begrip racisme, maar ook het verschijnsel is veranderd, om niet te spreken van de vele generaties tussen toen en nu. Bovendien, moet de uitsluiting, kwetsing of vernedering intentioneel zijn? Betreft het een instelling zoals een stedelijk politiekorps of de totale landelijke politie? En wat als er binnen een institutie tegengestelde opvattingen bestaan?  Het hedendaags racisme is een gemoderniseerde erfenis die verschillende historische wortels heeft. Belangrijk is te beseffen dat het racisme ongeacht de vorm de gelijkheidsgedachte en daarmee de rechtstaat ondermijnt. Het moet bestreden worden en voor die strijd hebben we geen slavernij nodig.||https://www.nrc.nl//nieuws/2022/07/18/hedendaags-racisme-wortelt-niet-in-de-caribische-slavernij-a4136731
2022-07-18||Raad van State ontraadt lachgasverbod van kabinet||Het is volgens de Raad van State geen goed idee om een totaalverbod op lachgas in te voeren, schrijft de onafhankelijk adviseur van de regering maandag in een advies. Het kabinet wil lachgas toevoegen aan lijst II van de Opiumwet, waarmee het strafbaar wordt het middel te bezitten, gebruiken en verkopen. In het wetsvoorstel van juni 2020 stond dat alleen consumenten van 18 jaar of ouder nog één verpakking met maximaal tien ampullen erin zou mogen kopen, om bijvoorbeeld zelf slagroom mee te kloppen.   De Raad raadt een verbod af omdat lachgas op veel manieren legaal wordt gebruikt. Daardoor moeten er uitzonderingen op de wet komen, wat meer handhaving betekent. Het is volgens de Raad maar de vraag of het „realistisch is dat het verbod gehandhaafd kan worden, gezien de krapte op de arbeidsmarkt”. Het kabinet kondigde in het wetsvoorstel al uitzonderingen aan voor de technische industrie en voor lachgas als toevoeging aan voedingsmiddelen, zoals slagroom in spuitflessen.  In de aankondiging van het wetsvoorstel van toenmalig staatssecretaris Paul Blokhuis (Volksgezondheid, ChristenUnie) en minister Ferd Grapperhaus (Justitie en Veiligheid, CDA) was ook een uitzondering voor de (dier)geneeskunde, waarin lachgas onder meer wordt gebruikt als pijnstiller. De Raad schrijft juist dat een uitzondering voor die sector nu nog ontbreekt in de conceptwet. Fabrikanten en handelaren die in de (dier) geneeskunde werken met lachgas moeten bij de invoering van het huidige wetsvoorstel een ontheffing aanvragen.  De Raad adviseert het kabinet eerst andere maatregelen te overwegen die „minder ingewikkeld en ingrijpend zijn” – zoals het organiseren van voorlichting op het gebied van lachgas en preventie. Ook wordt het kabinet gevraagd te motiveren waarom laagdrempelige, minder ingrijpende maatregelen voor nu niet goed genoeg zijn om het gebruik van het middel in te perken. „Als de regering die motivering niet kan geven”, blijft het advies tegen een verbod staan. ||https://www.nrc.nl//nieuws/2022/07/18/raad-van-state-ontraadt-lachgasverbod-van-kabinet-a4136726
2022-07-18||De tweede Tour-week was hectisch en heet||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/18/de-tweede-tour-week-was-hectisch-en-heet-a4136720
2022-07-18||Hoe je blauwalg herkent - en meer tips om veilig te zwemmen in de natuur||Warm weer? Dan is het verleidelijk om verkoeling te zoeken bij water in de buurt. Van 240 zwemlocaties, zowel in het binnenland als langs de kust in Nederland, weten we door tweewekelijkse controles van Rijkswaterstaat of het water er wel of niet veilig is. De resultaten van deze tests kun je bekijken op een kaart op zwemwater.nl, of op deze kaart:  Artikel loopt door onder de kaart. Grachten, poelen en beekjes staan niet op de kaart: vaak wordt de waterkwaliteit daar niet gecontroleerd. NRC zet voor je op een rij hoe je tóch zo goed mogelijk kan beoordelen of water veilig genoeg is om in te zwemmen.  Als er een verfachtige groene of bruine laag aan het oppervlak ligt, is zwemmen een slecht idee, zegt Miquel Lurling, blauwalgdeskundige en universitair hoofddocent aan Wageningen University en Research. Zo’n laag ontstaat namelijk door een ophoping van bacteriën en/of algen. „Als die laag lang genoeg blijft liggen en er uit scheuren een blauwige gloed in het water komt, weet je zeker dat het blauwalg is.”  Soms ligt er op het water eendenkroos, bloesem of niet-gevaarlijke draadalg. Het verschil met bijvoorbeeld blauwalg is niet altijd duidelijk. Daarvoor werd in het Verenigd Koninkrijk een app ontwikkeld door het Centre for Ecology en Hydrology: de Bloomin’ Algae-app, die inmiddels ook een Nederlandstalige versie heeft. „Zwemmers kunnen er foto’s in uploaden van het water of het laagje op het water. Experts van Wageningen University en Research beoordelen vervolgens de foto en geven zo goed en snel als het kan aan of ze reden zien daar niet te zwemmen”, zegt Lurling.  Verkleuring van het water dieper dan het oppervlak kan eveneens duiden op de aanwezigheid van bacteriën en algen. Voor wie twijfelt of de verkleuring echt op slechte kwaliteit duidt, heeft Lurling een handige vuistregel: „Als je tot je middel in het water staat, moet je je voeten nog kunnen zien. Is dat niet het geval, dan kun je beter niet verder zwemmen.”  Overigens is er nog een reden om niet te zwemmen in water waar de bodem niet zichtbaar is: je kunt obstakels niet zien. „Soms zie ik kinderen van een brug het water in springen terwijl ze niet weten wat eronder zit. Dat kan heel gevaarlijk zijn”, waarschuwt Lurling.  Vervuild water ruikt vaak niet zo prettig. „Water waar blauwalg in zit, kan zeker als er veel aanwezig is een beetje zwavelachtig ruiken”, zegt Lurling. Ook zonder blauwalg is stinkend water vaak slecht nieuws. „Stank kan bijvoorbeeld ook door dode dieren onder het oppervlak komen.”  De kwaliteit van het water is niet de enige bepalende factor of je veilig kan zwemmen. Ook een sterke stroming in zee, voorbijkomend vaarverkeer en aanlegplekken voor schepen kunnen gevaar opleveren  voor zwemmers. Als je op deze plekken gaat zwemmen, riskeer je een boete van 150 euro.   Weet je niet zeker of het water waarin je wil zwemmen valt onder de bovenstaande punten? Check dan of je borden ziet die op de Vaarbewaarkaart staan, een kaart die samengesteld is door onder andere Rijkwaterstaat en de provincies. Bepaal aan de hand van de borden of het wel of niet toegestaan is om te zwemmen. Geen borden? Zwemmen op de locaties op de kaart in dit artikel en die op zwemwater.nl is, als de kwaliteit goed genoeg is, sowieso toegestaan.  Voor zwemmen in zee geldt allereerst dat je het beste de vlaggen op het strand in de gaten kan houden om te bepalen of het veilig is. Hoewel stranden niet verplicht zijn zulke vlaggen te gebruiken, zie je ze bij de meeste badplaatsen wel terug. Een overzicht van de betekenis van de vlaggen vind je op zwemwater.nl . Verder is het goed om je in de zee bewust te zijn van andere gevaren. Reddingsbrigadiers leggen in dit NRC-artikel uit 2020 wat die gevaren precies zijn: De stroming trekt je zo onderuit. Of er gezwommen mag worden in stadsgrachten, hangt af van de plek. Soms horen delen van een stadsgracht bij een vaarweg, of zijn er afmeerplekken langs de gracht. Op zulke plekken mag je dus helemaal niet zwemmen. Over andere delen van de gracht zijn doorgaans geen expliciete regels, maar algemeen bekend is dat in stadsgrachten behoorlijk wat fietswrakken en ander grof puin en viezigheid belandt. Gemeentes zijn verantwoordelijk voor het opruimen daarvan, zodat de waterveiligheid gegarandeerd kan worden.  Zo geeft de gemeente Amsterdam aan dat zij op officiële zwemwaterplekken, waaronder sommige delen van de grachten, de waterveiligheid kan garanderen. „Op andere plekken waar ook veel gezwommen wordt, vissen we het grofvuil op voor de start van het zwemseizoen, maar daar kan niet worden gegarandeerd dat het veilig is”, laat een woordvoerder van de gemeente weten. Die plekken staan namelijk niet onder constante controle. De gemeente zegt dat de meeste grachten sowieso ongeschikt zijn om in te zwemmen, „omdat het druk vaarwater is en de grachten te smal zijn om dan ook nog te kunnen zwemmen”. Het water in de Amsterdamse grachten is de afgelopen decennia wel steeds schoner geworden, zegt Tim Leeuwerke, woordvoerder van waterschap Amstel, Gooi en Vecht. Daar waren onder meer twee grote veranderingen voor nodig: het verplaatsen van de rioolwaterzuivering naar het Westelijk Havengebied in 2006 en het aansluiten van woonboten op het riool, waarvan de laatste zich voltrok in 2018.  „Het verplaatsen van de zuivering heeft ervoor gezorgd dat met name de Amstel een stuk schoner geworden is”, zegt Leeuwerke, „en door woonboten hun vieze water niet meer rechtstreeks in de grachten te laten lozen, verbeterde de kwaliteit op verschillende plekken sterk.” In de jaren voor 2006 en andere tussenliggende jaren zijn ook kleinschaliger acties ondernomen om de waterkwaliteit te bevorderen, benadrukt Leeuwerke. Door de jarenlange aanvoer van voedingsstoffen als fosfor en stikstof via de bodem en de lucht, is het water van veel meren en plassen troebel en voedselrijk geworden. Waterplanten overleven daarin niet of nauwelijks, door een gebrek aan zonlicht: alg gaat overheersen. Blauwalgen komen ook vooral tot bloei in zulke troebele, voedselrijke systemen. Met name bij warm weer, zonder wind. Wees in zulke periodes daarom extra alert op de waterkwaliteit, die kan dan namelijk hard achteruitgaan.  Overigens geldt voor veel wateren in Nederland dat de kwaliteit ervan te wensen overlaat. In dit artikel lees je er meer over: Schoon water is in Nederland nog ver weg.  De bloeiende blauwalg – verwarrend genoeg geen alg maar een bacterie – vormt groene bolletjes en vlokjes in het water. Als ze afsterven, kunnen ze giftige stoffen afgeven, cyanotoxines. Bij lage concentraties kan dat tot vervelende, maar overkomelijke klachten als huidirritatie of diarree leiden. Als er een verfachtige laag op het water komt, duidt dat op een hoge concentratie gifstoffen en kan het zelfs gevaarlijk worden om te zwemmen. Naast symptomen als koorts en braken kunnen mensen permanente schade aan het zenuwstelsel oplopen, hoewel dit zelden voorkomt.  Rijkswaterstaat onderzoekt bij de tweewekelijkse controle op blauwalg ook de aanwezigheid van intestinale enterokokken en E. coli, bacteriën die voorkomen in ontlasting van mensen en dieren. In water waar de bruine rat voorkomt, is meestal ook de bacterie Leptospira te vinden, afkomstig uit de urine van de rat. Leptospira doet het goed in warm water en kan de ziekte van Weil veroorzaken. Weil begint met griepachtige verschijnselen en kán fatale gevolgen hebben, maar is goed te behandelen.  Meer lezen over hoe blauwalg ontstaat? Lees dan dit artikel: Altijd loert de blauwalg.  Voor dit artikel zijn onder meer gesprekken gevoerd met Rijkswaterstaat, waterschap Amstel, Gooi en Vecht, universitair hoofddocent Miquel Lurling en gemeente Amsterdam. Daarnaast is er geput uit eerdere artikelen van NRC over dit onderwerp, te weten: Met toestemming van zwemwater.nl is een eigen waterkwaliteitskaart vormgegeven op basis van de data die zij aan ons beschikbaar hebben gesteld. Zwemwater.nl is een samenwerkingsverband van onder meer provincies, waterschappen en Rijkswaterstaat. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/18/hoe-je-blauwalg-herkent-en-meer-tips-om-veilig-te-zwemmen-in-de-natuur-a4136222
2022-07-18||EU trekt nog eens 500 miljoen euro uit voor wapens Oekraïne||De Europese Unie zal nog eens 500 miljoen euro uitrekken voor de levering van wapens aan Oekraïne. Dat meldt persbureau Reuters maandag. Daarmee zou de totale financiële steun van EU-landen aan Oekraïne op 2,5 miljard euro komen. Verschillende EU-buitenlandministers zijn dat overeengekomen, nadat de Oekraïense minister van Buitenlandse Zaken zijn ambtgenoten in Brussel om meer wapens had gevraagd in de strijd tegen Rusland. „We zullen niet stoppen met het steunen van Oekraïne of met het opleggen van sancties aan Rusland”, zei EU-buitenlandchef Josep Borrell maandag tijdens een persmoment. De 27 buitenlandministers van de EU zijn in Brussel bijeengekomen voor een vergadering over de situatie in Oekraïne. Daar zullen later op maandag ook eventuele sancties voor Rusland worden besproken, die aanvullend zijn op onder meer een olie-embargo en bevroren Russische tegoeden. De Oekraïense minister van Buitenlandse Zaken Dmytro Koeleba zal via een videoverbinding aanwezig zijn en vermoedelijk pleiten voor meer sancties en meer wapens. Het sanctiepakket werd vrijdag al bekendgemaakt door de Europese Commissie en betreft onder meer een importverbod op Russisch goud, iets waar de G7-landen eind juni al mee gestopt zijn. Twee maanden geleden presenteerde Borrell namens de EU eenzelfde bedrag van 500 miljoen euro voor de bewapening van Oekraïne. ||https://www.nrc.nl//nieuws/2022/07/18/eu-trekt-nog-eens-500-miljoen-euro-uit-voor-wapens-oekraine-a4136728
2022-07-18||Complotdenkers krijgen vijf jaar cel met tbs voor mislukte moordaanslag op journalist||De twee mannen die vorig jaar een molotovcocktail in het huis van de Groningse journalist Willem Groeneveld gooiden krijgen vijf jaar celstraf met tbs. Dat is dinsdag besloten door de rechtbank in Groningen. De rechtbank plaatst de aanslag van Tjeerd P. en Jaimy John W. in de categorieën poging tot moord en brandstichting. Zij ondernamen een „doelbewuste actie tegen een journalist”, aldus de rechtbank. Het vonnis is identiek aan de strafeis die het Openbaar Ministerie stelde. Vorig jaar gooiden de mannen (32 en 33 jaar) in de nacht van 18 op 19 augustus een molotovcocktail — een met terpentine gevuld bierflesje met een lont van wc-papier — in het huis van Groeneveld, die schrijft voor de lokale website Sikkom. De twee, die volgens het OM „overduidelijk zijn beïnvloed door complottheorieën”, hebben schuld bekend. Groeneveld schreef voor Sikkom veel over corona en complotdenkers. Voorafgaand aan de nacht in augustus had hij al een jaar geen coronademonstraties meer verslagen, omdat hij zich onveilig voelde. Die 18 augustus had hij toch weer een klein protest bijgewoond. De verdachten lazen daarna zijn artikel met de kop ‘Twintigtal demonstreert vreedzaam bij GGD-prikbus in Paddepoel. Vaccin is gentherapie en meer van dat soort gelul’. Later op de avond „smeedden zij, onder invloed van alcohol en drugs, plannen tegen hem”, zegt het OM. Ze overwogen graffiti op zijn huis te spuiten, of een baksteen te gooien. In een filmpje dat een van de verdachten voor het gooien van de molotovcocktails opnam, zegt hij volgens het OM „drie molo’s te gaan gooien bij een journalist, een vieze nazi”. De twee verdachten van de aanslag leerden elkaar kennen tijdens demonstraties tegen de coronamaatregelen in Groningen. P. vertelde eerder deze maand in de rechtbank in Groningen dat hij zich op die plek door mededemonstranten „gehoord” voelde. „Voor het eerst voelde ik de liefde die ik nooit eerder gekregen had.” W. woonde demonstraties bij uit verveling. Hij was verslaafd aan harddrugs, naar eigen zeggen omdat hij zijn twee dochters, van verschillende moeders, niet meer mag zien. Volgens deskundigen zijn beide verdachten vanwege psychische problemen verminderd toerekeningsvatbaar. Groeneveld voelt zich maandag „gelaten” bij het vonnis van de rechter, zegt hij in een reactie aan persbureau ANP. „Ik ben blij dat de eis van het Openbaar Ministerie overeind is gebleven. Maar ik vind het treurig dat de mannen zo lang de gevangenis in moeten. Voor henzelf, maar ook voor hun familie en hun naasten.” Dit bericht is om 17.20 uur aangevuld met een reactie van Groeneveld.||https://www.nrc.nl//nieuws/2022/07/18/complotdenkers-krijgen-vijf-jaar-cel-met-tbs-voor-mislukte-moordaanslag-op-journalist-a4136719
2022-07-18||Opinie | Kies bij kernenergie ook voor de vergroening van uraniumwinning||Hoe gaan wij in de toekomst om met de vervuiling die plaatsvindt bij de winning van uranium? Op 6 juli stemde het Europees Parlement ermee in kernenergie, onder voorwaarden, als groen te bestempelen. Ook Nederland maakt stappen in het uitbouwen van kernenergie. In ons denken over (groene) energie zijn wij echter weinig geneigd de hele productieketen en de effecten daarvan op milieu, gezondheid en mensenrechten in ogenschouw te nemen. Zowel bij de winning van de metalen benodigd voor zonnepanelen en batterijen als bij de winning van uranium, de grondstof voor kernenergie, vindt nog altijd vervuiling plaats met lokale milieu- en gezondheidsschade. Als wij meer inzetten op nieuwe energiebronnen, zoals kernenergie, hebben wij ook een verantwoordelijkheid in het terugdringen van deze schade. Michiel Bron is energiehistoricusen promovendus aan de Universiteit van Maastricht. De uraniummijnbouw kent een lange traditie van vervuiling en blootstelling van omwonenden en mijnbouwers aan radioactieve straling. Zo kampen de VS met een geschiedenis van vervuiling van leefgebieden van Navajobevolking en vergiftiging van Navajo-mijnbouwwerkers. De  Navajo’s die vorige eeuw in de uraniummijnen werkten werden vaak bewust niet geïnformeerd over de gevaren en werkten zonder bescherming. Daarnaast werd de omgeving zwaar verontreinigd door dumping van radioactief en giftig restmateriaal en chemicaliën. Ook nu vindt nog veel vervuiling plaats rondom uraniummijnbouwprojecten.  Uranium bevindt zich in verschillende samenstellingen over de gehele wereld, maar kan slechts in een  aantal landen gewonnen worden; voornamelijk  in Kazachstan, Australië en Canada, maar ook in Namibië, Niger, Rusland en Oezbekistan. Het uranium wordt, na bewerking en verrijking, gebruikt als brandstof in de meeste kerncentrales. Voor de winning worden verschillende technieken gebruikt: open groeve en ondergrondse mijnbouw, en uitspoeling (leaching). De open groeve en ondergrondse mijnbouw zijn het meest vervuilend. Deze technieken laten bij het vergruizen van het gesteente grote hoeveelheden radioactief, en giftig, afvalgesteente achter, vervuilen het grond- en oppervlaktewater en laten het radioactieve radongas vrij.  Ook de uitspoelingstechniek, ook wel bestempeld als de ‘groene revolutie’ in de uraniummijnbouw, heeft directe effecten op het  milieu en de volksgezondheid. Hierbij lossen chemicaliën de uranium ondergronds op en wordt het opgepompt. Daarmee wordt de productie van grote hoeveelheden radioactief afvalgesteente voorkomen, wat de milieu-effecten reduceert. De chemicaliën die gebruikt worden voor het oplossen van uranium reageren echter ook met de gesteentevormende mineralen, waardoor het grond- en drinkwater in een straal van wel 28 kilometer kan worden vervuild, zoals ook gebeurde rondom de Strazmijnen in de Tsjechische Republiek.  Hoewel verschillende technieken beschikbaar zijn om deze vervuiling deels tegen te gaan, vergen ze extra investeringen en scherpe controles. Deze maatregelen worden echter lang niet altijd genomen, met grote gevolgen voor de natuur en de gezondheid van omwonenden en mijnwerkers. Ook nu nog vindt veel vervuiling plaats rondom uraniummijnen over de hele wereld en levert het afval nog steeds grote milieu en gezondheidsschade op in Afrika en de voormalige Sovjet-Unie. Kiezen voor kernenergie is kiezen voor de langere termijn. Als Nederland echt kiest voor een nieuwe kerncentrale staat deze er niet meteen. Dit betekent dat Nederland nog lang  betrekkingen gaat hebben met uraniummijnbouwprojecten. Hoewel met de productie van de energie zelf slechts relatief weinig broeikasgassen worden uitgestoten, is de winning van de grondstof zeker niet groen. De keuze voor deze energievorm dient dus gepaard te gaan met het inzetten op het vergroenen van de gehele productieketen als we echt voor succesvolle duurzaamheid willen gaan. ||https://www.nrc.nl//nieuws/2022/07/18/kies-bij-kernenergie-ook-voor-de-vergroening-van-uraniumwinning-a4136727
2022-07-18||RIVM waarschuwt voor &#8216;zeer slechte luchtkwaliteit&#8217; op dinsdag||Het Rijksinstituut voor Volksgezondheid en Milieu (RIVM) heeft voor dinsdag een smogalarm voor heel Nederland afgegeven vanwege de verwachte zeer slechte luchtkwaliteit. Het instituut houdt er rekening mee dat iedereen last kan krijgen van de luchtverontreiniging, en dus niet alleen kwetsbaren. Mensen die klachten ondervinden, zoals hoesten en kortademigheid, wordt geadviseerd om binnen te blijven en zware lichamelijke inspanning te beperken. De luchtverontreiniging is naar verwachting het ergste in de namiddag en vroege avond.  Door hoge concentraties ozon in de zomer kan schadelijke smog ontstaan. Het smogalarm is niet de enige waarschuwing die is uitgegaan vanwege de hoge temperaturen. Het KNMI heeft voor dinsdag in zeven provincies code oranje afgekondigd. In het midden en zuiden van Nederland geldt vanaf het einde van de dinsdagochtend tot in de avond code oranje voor zeer warm weer; de temperaturen kunnen in het zuiden van het land oplopen tot 39 graden. In het noorden verwacht het weerinstituut temperaturen van 32 tot 36 graden.  Code oranje, waarmee het KNMI mensen waarschuwt voorbereid te zijn op extreem weer, geldt dinsdag in de provincies Zeeland, Zuid-Holland, Noord-Brabant, Limburg, Utrecht, Gelderland en Overijssel. Maandag geldt in het hele land code geel, waarmee het KNMI mensen oproept „alert” te zijn. Om de last van de hitte te beperken roept het instituut mensen op voldoende (water) te drinken, de woning koel te houden door middel van bijvoorbeeld zonwering of airconditioning. Met name ouderen en kwetsbare groepen worden opgeroepen lichamelijke inspanning in de middag en vroege avond te beperken. Naar verwachting houden de hoge temperaturen tot woensdag aan. In tal van sectoren werden maandag waarschuwingen afgegeven en maatregelen genomen om de hittegolf te doorstaan. Zo adviseren brancheorganisaties voor beroepen die voornamelijk in de buitenlucht plaatsvinden als Bouwend Nederland en de Koninklijke Horeca Nederland (KHN) een tropenrooster in te stellen. Suggesties voor de bouwsector zijn om werkdagen vroeger te laten beginnen, bouwvakkers koelvesten te laten dragen en frequente (douche)pauzes in te lassen. De KHN zoekt het in eettips - eiwitrijk en met voldoende zout - en kledingadviezen: luchtig en van katoen of linnen. Sommige kinderopvanglocaties draaien een halve dag vanwege het weer. Ook reizigers wordt aangeraden maatregelen te nemen. De ANWB roept automobilisten op voldoende drinkwater mee te nemen, ramen en deuren van voertuigen van tevoren even open te zetten en paraplu’s mee te nemen voor beschermende schaduw in geval van pech. De provincie Flevoland strooit zout om schade aan het asfalt te voorkomen. De NS kondigde aan de airconditioning in HSL-treinen lager te zetten om uitval te voorkomen. In 2019 vielen er HSL-treinen uit, nadat de airco het had begeven. Vakantiegangers krijgen verkoeling aangereikt op overvolle luchthavens: ijsjes op Schiphol en waaiers op Eindhoven Airport. Ook elders laten de consequenties zich voelen. De hittegolf die door Europa trekt, zorgt voor grote droogte. In het zuiden van Europa leidt dat onder meer tot grootschalige bosbranden. In Nederland zorgt de hitte voor grote droogte, waardoor het gemaal De Aanvoerder bij Utrechtse De Meern voor de vierde keer in twintig jaar tijd is geopend. Via de Rijn stroomt er momenteel zo’n 900 kubieke meter water per seconde Nederland binnen, terwijl dat normaal gesproken zo’n 1.200 kubieke meter is.||https://www.nrc.nl//nieuws/2022/07/18/knmi-kondigt-voor-dinsdag-code-oranje-af-bedrijven-nemen-maatregelen-a4136721
2022-07-18||Maffia vluchtchauffeur wordt Hollywood stuntvrouw||Op haar twaalfde begint Georgia Durante met modellenwerk, op haar 17e is ze het meest gefotografeerde meisje van Amerika. Een foto van haar in een blauwe wit gestipte bikini stond als levensgrote kartonnen mal in drogisten door het hele land, wat haar de bijnaam “the Kodak Girl” oplevert. Een jaar later trouwt ze met een maffiabaas en wordt ze vluchtchauffeur voor de Gambino Mob in New York.  Wanneer ze de maffia en haar gewelddadige huwelijk achter zich wil laten vertrekt ze naar de Westcoast. Alleen, blut en met een baby start ze aan een nieuw leven als stuntvrouw in Hollywood. Dit waargebeurde verhaal is de basis van de fictiepodcast Wheel Woman. Een grappige en levendige vertelling over een rebel in een mannenwereld. Wheel Woman: Confessions of a getaway driver, 11 afl. van 30-40 min, iHeartRadio. ||https://www.nrc.nl//nieuws/2022/07/18/van-maffia-vluchtchauffeur-naar-hollywood-stuntvrouw-a4136725
2022-07-18||Hoe de boeren in Noord-Nederland steeds meer last krijgen van zout water||Achter een dijk in het puntje van Noord-Groningen ligt de akker van boer Gerard Hegge. Hij wijst naar zijn gewas aan de voet van de dijk bij Kloosterburen. „Daar zijn de plantjes slechter, die gaan minder opbrengen.” Met een beetje inspanning ziet het ongetrainde oog het ook: hoe dichter het gewas in de buurt van de Waddenzee komt, hoe fragieler de bladeren. Jarenlang giste Hegge slechts naar de oorzaak. Is de wind te guur? Is de structuur van de grond anders? De laatste jaren verdenkt hij ook een andere boosdoener: verzilting. Het grondwater langs de kust wordt zouter.  Gewassen verdorren en op sommige stukken land groeit niks meer. Maar hoe verzilting zich precies ontwikkelt, blijft onduidelijk. Het project Boeren Meten Water, een samenwerking tussen waterschappen en agrariërs, probeert verzilting in kaart te brengen. Zo’n vijftig boeren, allen met akkers langs de kustlijn van Friesland en Groningen, kregen een meetinstrument, de AquaPin. Sinds vorig jaar doet Hegge ook mee. Hij loopt tussen de nette rijen pootaardappelen door en komt uit op een klein stukje onbebouwde grond bij de dijk. Hier staat de AquaPin. Op het veld is alleen een oranje deksel te zien die boven de grond uitsteekt. Een rood-witte paal markeert de plek, zodat zijn tractor niet per ongeluk over het instrument heen walst. De AquaPin is een buis van twee meter die verticaal in de grond is gestoken. Met sensoren op verschillende dieptes wordt continu de waterdruk, het zoutgehalte en het bodemvocht gemeten. Hegge wijst naar een boom in de verte, daar staat de volgende AquaPin, in het veld van de buurman. Het zoutgehalte in de grond neemt op twee manieren toe: via zout grondwater – kwel – dat zich naar het oppervlak beweegt en via zeewater dat onder de dijken door het grondwater infiltreert. Dit proces wordt in de hand gewerkt door klimaatverandering. Door zeespiegelstijging neemt de druk vanuit de zee toe. En bij extreme droogte kan zoet grondwater geen tegendruk meer bieden, waardoor zout water steeds meer terrein wint. De Noord-Nederlandse landbouw is grootverbruiker van zoet water en afhankelijk van de ‘nationale regenton’, het IJsselmeer. Met ingenieuze watersystemen wordt het water naar de akkers geleid om de sloten zoet te houden. Op Hegges akkers was het twintig jaar geleden gemakkelijk om het water bij de dijk zoet te krijgen, dat lukt nu maar moeilijk. „Als het kritisch wordt, heb je een race wie het eerst zoet water krijgt en dan is het gewas in Noord-Nederland niet als eerste aan de beurt”, zegt Hegge. Het was een van de redenen waarom hij besloot mee te doen aan het project; om te anticiperen op de toekomst. Hegge zit naast zijn dochter Minou (25) aan de tuintafel van hun boerderij uit 1880, gebouwd net nadat het gebied werd ingepolderd. Op haar laptop haalt ze een overzicht van alle AquaPins in de omgeving tevoorschijn. Sinds een half jaar werkt ze bij LTO Noord, een partner van Boeren Meten Water. De pin in Hegges land is een groen driehoekje, maar die van zijn buurman is rood, en dus zout. Het laat zien dat verzilting sterk per perceel kan verschillen. Jouke Velstra, directeur van Acacia Water en specialist op het gebied van watersystemen, is een van de initiatiefnemers van het project. Hij merkte dat waterschappen en boeren vaak in conflict waren over het zoutgehalte in de sloten, terwijl meetgegevens ontbraken. In 2013 begon hij met een enquête onder boeren met als belangrijkste vraag: heeft u last van verzilting? Daaruit kwam unaniem het antwoord: nee. Na wat gesprekken merkte Velstra dat de meesten eigenlijk geen idee hadden wat verzilting inhoudt. „We hadden eerst de vraag moeten stellen: weet u wat verzilting is, en hoe u het herkent?” Voorlichting bleek een belangrijke stap. Ook omdat boeren er zelf, vaak onwetend, aan bijdragen: ze houden het grondwaterpeil onnatuurlijk laag, wat verzilting in de hand werkt. Velstra ging langs bij tientallen ‘boerenavonden’ om te vertellen over de risico’s van verzilting. Boeren zijn praktisch ingesteld, zegt Velstra, ze moeten zelf ervaren wat het effect is op hun land. Dat ligt ook aan de basis van het project. „Zelf ondervinden, zelf ontdekken, dat motiveert om zaken aan te pakken.” Nederland is beroemd om de strijd tegen het water. In de 21ste eeuw heerst een nieuwe dreiging, een strijd vóór zoet water: hoe gaan we dat opvangen, vasthouden en hergebruiken? Dat is niet alleen essentieel voor de landbouw, maar ook voor ecologische systemen en de toekomst van onze drinkwatervoorzieningen. Een groot pakket aan maatregelen en onderzoeken moet Nederland weerbaar maken tegen een zoetwatertekort in 2050. Boeren Meten Water sluit hierbij aan. Maar een overkoepelende oplossing is er niet, omdat de mate van verzilting en de oorzaken sterk per perceel verschillen. Bij de een zal drainage werken, waarbij het zoute water naar beneden wordt gedrukt. Een ander moet stoppen met het beregenen van de akkers met water uit de sloten. Weer een ander zal moeten experimenteren met zouttolerante gewassen. Velstra: „We zitten nog in de fase waarin we veel nieuwe ideeën uitproberen.” Toch dringt zich ook een vraag op: wordt de werking van de natuur niet verstoord door verzilting tegen te gaan? „Het is per definitie al een volstrekt onnatuurlijk systeem in Nederland. Het waterniveau in elke sloot wordt door de mens bepaald”, zegt Velstra. „Boeren kunnen nog lang vooruit met hun land als ze verzilting op de goede manier aanpakken. Maar dan moet je het wel gaan aanpakken.”  
 Aflevering 1: Regenwater
 Aflevering 2: Verzilting
 Aflevering 3: Salamanders 
 Aflevering 4: Bevers 
 Aflevering 5: Waterkoeling in de wetenschappelijke supercomputer
 Aflevering 6: Romeins watermanagement
 Aflevering 7: Rioolwater zuiveren

||https://www.nrc.nl//nieuws/2022/07/18/hoe-de-boeren-in-noord-nederland-steeds-meer-last-krijgen-van-zout-water-a4136724
2022-07-18||Vissen in de schaamtevijver||„We hebben nog drie luisteraars. De mensen zijn afgehaakt, dat voel ik meteen.” Actrice en cabaretière Tina de Bruin schetst de setting. Ze maakt nachtradio, geen hond die luistert. Dus alle ruimte voor de BN-er tegenover haar om openlijk te spreken. Carice van Houten blijkt niet te weten hoe haar oven werkt, acteur Soy Kroon schaamt zich voor zijn duim.  De Bruin laat haar gasten zichzelf voorstellen en dat werkt goed: niemand bespreekt zijn eigen CV. Werk, daar gaat het niet om in deze podcast. We willen weten waarvoor de BN-er zich schaamt. „Hou je hem vaak in, de buik?”, vraagt De Bruin aan acteur Alex Klaasen. „En zou ik mogen vragen op wat voor momenten je dat doet?” Een podcast vol heerlijke ironie, maar serieus wanneer het nodig is. Darmstad FM, wekelijks afleveringen van een half uur, Tonny Media. ||https://www.nrc.nl//nieuws/2022/07/18/vissen-in-de-schaamtevijver-a4136722
2022-07-18||H&#038;M vertrekt uit Rusland, maar opent filialen tijdelijk voor uitverkoop||Kledingketen H&M verlaat Rusland definitief, onder andere vanwege een „onvoorspelbare toekomst”. Het bedrijf heeft besloten de activiteiten in het land af te bouwen. Helena Helmersson, de CEO van H&M Group, zegt diep bedroefd te zijn over de impact die deze beslissing zal hebben op Russische werknemers.  H&M is sinds 2009 actief in Rusland, maar als gevolg van de oorlog in Oekraïne besloot het bedrijf in maart alle filialen te sluiten. Ook in Oekraïne zijn de winkels gesloten, om de veiligheid van klanten en werknemers te waarborgen.  Om van de resterende voorraad af te komen, heropent het Zweedse merk de winkels in Rusland tijdelijk voor een opheffingsuitverkoop. Wanneer en hoe lang de winkels geopend zijn, is onbekend. De opheffingsuitverkoop betreft slechts de fysieke winkels, online shoppen bij H&M blijft in Rusland onmogelijk.||https://www.nrc.nl//nieuws/2022/07/18/hm-vertrekt-uit-rusland-maar-opent-filialen-tijdelijk-voor-uitverkoop-a4136718
2022-07-18||DNB: stijgende energieprijzen hebben slechts ‘beperkt vat’ op winst van bedrijven||De sterk stijgende energieprijzen hebben maar „beperkt vat” op de winstgevendheid van Nederlandse bedrijven. Dat blijkt maandag uit een analyse van De Nederlandsche Bank (DNB), die drie scenario’s ontwikkelde om het effect van de prijzen op het functioneren van de bedrijven te voorspellen. „Zelfs in een extreem scenario blijven de negatieve gevolgen te overzien”, schrijft de centrale bank. Daarom is er volgens DNB geen aanleiding tot overheidscompensatie voor energiekosten.  De hogere inkoopprijzen van energie zorgen wel voor hogere lasten voor ondernemingen, maar die lastenstijging blijft beperkt. Energieleveranciers rekenen de prijsstijgingen niet altijd meteen door aan hun klanten, en een deel van de lopende contracten is afgesloten met vastgelegde prijzen. „Transactieprijzen”, die bedrijven betalen voor hun energiecontracten, stijgen daarom minder hard dan „groothandelsprijzen”, die energieleveranciers betalen.  Het aandeel van bedrijven dat verlies draait, stijgt in het beste geval van 22,3 naar 25,5 procent, en in het slechtste geval tot 27,9 procent. De Nederlandsche Bank noemt ter vergelijking het aandeel van verlieslatende bedrijven in 2009, tijdens de kredietcrisis: dat was 34,6 procent. Een paar sectoren, zoals die van metaal en chemie, worden in alle scenario’s wel zwaarder getroffen dan gemiddeld: het aantal bedrijven dat verlies draait in de metaalsector zou in het slechtste scenario stijgen van 20 naar 60 procent.||https://www.nrc.nl//nieuws/2022/07/18/dnb-stijgende-energieprijzen-hebben-beperkt-vat-op-winst-bedrijven-a4136715
2022-07-18||Grootste cryptobeurs Binance krijgt miljoenenboete van DNB||Binance, de grootste handelsbeurs voor cryptovaluta zoals Bitcoin en Ethereum, heeft een boete van meer dan 3,3 miljoen euro gekregen van De Nederlandsche Bank (DNB). De cryptobeurs wordt beboet vanwege het ontbreken van wettelijk verplichte registratie bij DNB, zo meldt de toezichthouder maandag. Binance kreeg al eerder een waarschuwing voor het gebrek aan registratie.  Doel van de registratieplicht voor aanbieders van cryptodiensten is het tegengaan van criminaliteit, zoals witwassen of het financieren van terrorisme. Criminelen gebruiken daarvoor vaak cryptovaluta omdat de transacties anoniem en niet of moeilijk te herleiden zijn. Als aanbieders van cryptovaluta zich niet registreren blijft „mogelijk een groot aantal ongebruikelijke transacties buiten zicht van de opsporingsautoriteiten”, aldus DNB. Binance ontving de boete al eind april van dit jaar en diende ruim een maand later bezwaar in tegen het besluit. Bij het bepalen van de hoogte van de boete speelde mee dat de handelsbeurs, waar dagelijks ruim 13 miljard euro rondgaat, in Nederland veel klanten heeft. Ook telde mee dat de beurs een lange tijd zonder registratie actief was. De cryptobeurs heeft inmiddels een registratieaanvraag ingediend en is volgens de centrale bank in het hele proces erg transparant geweest over de bedrijfsvoering. Binance is een platform dat online handelsdiensten en bewaarportemonnees aanbiedt. Het heeft geen officieel hoofdkantoor, maar het bedrijf staat geregistreerd op de Kaaimaneilanden, bekend als een belastingparadijs. Niet alleen De Nederlandsche Bank, maar ook financiële toezichthouders van de Verenigde Staten, het Verenigd Koninkrijk, Italië en Duitsland onderzochten de werkwijze van het cryptoplatform. Zo was de toezichthouder van het VK vorig jaar van mening dat de activiteiten van Binance niet goed konden worden gecontroleerd, wat een risico vormt voor consumenten. ||https://www.nrc.nl//nieuws/2022/07/18/grootste-cryptobeurs-binance-krijgt-miljoenenboete-van-dnb-a4136716
2022-07-18||Foto&#8217;s voortvluchtige criminelen te zien op vliegvelden||De politie en het Openbaar Ministerie (OM) verspreiden de komende twee weken foto’s van voortvluchtige criminelen op beeldschermen op meerdere luchthavens. Op Schiphol, Rotterdam The Hague Airport en Eindhoven Airport wordt de hulp van reizigers ingeschakeld om acht voortvluchtigen op te sporen. Dat meldt de politie maandag. Met deze campagne wil de politie informatie krijgen over de locatie en contacten van de misdadigers. De acht mannen zijn veroordeeld voor onder meer gijzeling, mishandeling of moord. De meesten moeten een gevangenisstraf uitzitten, maar zijn voortvluchtig. Het vermoeden bestaat dat zij in het buitenland zijn om hun straf te ontlopen. Enkelen zouden onder een andere naam of met valse papieren naar een ander land zijn gereisd. Reizigers wordt gevraagd daarom op te letten in het buitenland. Hoewel de politie soms vermoedens heeft in welk land een crimineel zich bevindt, kan arrestatie lastig zijn. Nederland heeft niet met alle landen een uitleveringsverdrag en per land verschilt de verjaringstermijn. Politie en justitie zoeken naar oplossingen om deze voortvluchtigen op te kunnen pakken. Tot 31 juli wordt daarom een beroep gedaan op reizigers. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/18/fotos-voortvluchtige-criminelen-te-zien-op-vliegvelden-a4136713
2022-07-18||&#8216;Matthijs de Ligt verruilt Juventus voor Bayern München&#8217;||Matthijs de Ligt gaat Juventus verruilen voor Bayern München. Dat hebben grote Duitse media, waaronder Bild, en transferexpert Fabrizio Romano zondagavond gemeld. De Duitse kampioen betaalt minimaal 70 miljoen en — afhankelijk van De Ligts prestaties — maximaal 80 miljoen euro voor de Nederlandse international, die nog tot en met 2024 onder contract stond bij Juventus. De 22-jarige centrumverdediger zal in München een contract tekenen tot en met 2027. Drie jaar geleden haalde Juventus De Ligt voor zeker 75 miljoen euro weg bij Ajax. Als jongste aanvoerder in de knock-outfase van de Champions League ooit had De Ligt de Amsterdamse voetbalclub toen net naar de halve finale van het prestigieuze toernooi geleid. Ook bij Bayern München wordt van hem een leidersrol verwacht. Sinds de club vorig jaar verdediger David Alaba kwijtraakte aan Real Madrid, kampte Bayern volgens hoofdtrainer Julian Nagelsmann met een communicatieprobleem in de laatste lijn. De Ligt, 38-voudig international, speelde in drie seizoenen ruim honderd officiële wedstrijden voor Juventus. Hij won weliswaar drie verschillende nationale prijzen, maar succes in de Champions League bleef uit. In de jaren dat De Ligt voor Juventus speelde, strandde de club keer op keer in de achtste finales — ondanks de aanwezigheid van de Portugese wereldster Cristiano Ronaldo in de eerste twee jaar, die juist was gehaald om Juventus een internationale prijs te bezorgen. Bij Bayern München komt De Ligt met Noussair Mazraoui en Ryan Gravenberch twee voetballers tegen die net als hij bij Ajax hun opleiding genoten. Zowel Mazraoui als Gravenberch liet Amsterdam deze zomer achter zich. Bayern München kocht eerder deze zomer ook de Senegalese topaanvaller Sadio Mané van het Engelse Liverpool. Daar tegenover staat wel het vertrek van Robert Lewandowski naar FC Barcelona. De Poolse aanvaller maakte in 349 wedstrijden maar liefst 326 doelpunten voor de Duitse topclub.||https://www.nrc.nl//nieuws/2022/07/18/matthijs-de-ligt-verruilt-juventus-voor-bayern-munchen-a4136714
2022-07-18||Bijna 400 agenten bij aanslag Uvalde grepen te laat in vanwege &#8216;systemisch falen&#8217;||De 376 agenten die gealarmeerd werden toen een man twee maanden geleden leerlingen en docenten op een basisschool in de Texaanse plaats Uvalde beschoot, hebben te laat ingegrepen. Dat concludeert een speciale commissie van het Huis van Afgevaardigden van de staat, die zondag een rapport van 77 pagina’s over de aanslag publiceerde. De commissie noemt „systemisch falen” de oorzaak van de late reactie van de agenten: de school was niet goed genoeg beveiligd en het was niet duidelijk welk politieteam er de leiding had.  Op 24 mei vermoordde een 18-jarige schutter negentien kinderen en twee docenten op de Robb Elementary School, in het zuiden van de Amerikaanse staat Texas. Uiteindelijk werd de man door politieagenten doodgeschoten, nadat hij al meer dan een uur door de school had rondgelopen. Agenten kregen bij aankomst verkeerde informatie, zeiden sommigen van hen tegen de onderzoekers, waardoor ze niet wisten wat ze precies moesten doen. Maar de „chaotische” sfeer die de meeste agenten omschreven, had hen ten minste moeten aansporen meer vragen te stellen, schrijft de commissie.  De tekortkomingen van de politie suggereren een gebrekkige opleiding, wat resulteerde in „vele gemiste kansen, die tragische dag”, staat in het rapport. „Agenten gaven geen prioriteit aan het redden van de levens van onschuldige slachtoffers boven hun eigen veiligheid.”  Dat de politie fouten heeft gemaakt bij Uvalde, was al duidelijk. Een paar dagen na de schietpartij noemde de veiligheidsfunctionaris van Texas Steven McCraw het al een „verkeerde beslissing” dat agenten niet direct de deur van een klaslokaal doorbraken. Ze hadden de situatie niet als acuut dreigend ingeschat. Het eerste groepje van negentien agenten dat aanwezig was, wachtte op de gang op een speciale eenheid. Dat ook dat team niet naar behoren heeft gehandeld, bleek zondag uit het commissieonderzoek. ||https://www.nrc.nl//nieuws/2022/07/18/bijna-400-agenten-bij-aanslag-uvalde-grepen-te-laat-in-vanwege-systematisch-falen-a4136709
2022-07-18||&#8216;Rusland zet Wagner-huurlingen in om de frontlinie te versterken&#8217;||Rusland heeft huurlingen van het particuliere militaire bedrijf Wagner ingezet om de frontlinie in Oekraïne te versterken en om tekorten in het Russische leger op te vangen. Dat stelt het Britse ministerie van Defensie maandag op basis van inlichtingen. Volgens het ministerie hebben de Wagnermilitairen een centrale rol gespeeld in de recente strijd, waaronder de verovering van de plaatsen Popasna en Lysytsjansk in de oostelijke provincie Loehansk. Het is niet bekend hoeveel huurlingen actief zijn bij de oorlog. Wagner, een Russisch bedrijf dat nauwe banden heeft met het Kremlin, zou bovendien de eisen voor nieuwe huurlingen hebben verlaagd: veroordeelden en mensen die eerst op een zwarte lijst stonden worden nu ook aangenomen. Tijdens de gevechten in onder meer Loehansk heeft Wagner namelijk veel verliezen geleden, stellen de Britten. Daarnaast worden nieuwe strijdkrachten „beperkt” getraind. „Dit zal hoogstwaarschijnlijk van invloed zijn op de toekomstige operationele effectiviteit van de groep”, aldus het Britse ministerie. Ook meldt het ministerie dat er een kloof bestaat tussen Russische militairen en de huurlingen, wat een „negatief effect” zou hebben op het „Russische militaire moreel”. Terwijl veel Russische commandanten worden vervangen, werd Wagnerbaas Jevgeni Prigozjin door het Kremlin onlangs uitgeroepen tot „held” in Rusland.  De Wagnergroep geldt als een omstreden bedrijf en is door de Europese Unie op een sanctielijst gezet vanwege het schenden van mensenrechten. De huurlingen worden over de hele wereld ingezet om troepen te versterken en duiken de laatste tijd op in Afrikaanse landen, zoals Mali. Ook werkten Wagnerstrijders in 2019 mee in Libië aan een mislukte poging om de hoofdstad in te nemen.||https://www.nrc.nl//nieuws/2022/07/18/rusland-zet-wagner-huurlingen-in-om-de-frontlinie-te-versterken-a4136712
2022-07-18||Wie kijkt er vrijwillig naar Rail Away, het saaiste programma ooit?||Het allersaaiste programma ooit is toch wel Rail Away van de EO. Korte beschrijving van de inhoud: trein rijdt ergens. We zien beelden van een rijdende trein door een landschap. We zien ook wat de machinist door zijn voorruit ziet, en dat wordt afgewisseld met beelden van de treincoupé. Onder de beelden is een soort liftmuziek gezet. Secondenlang is het alleen maar dat. Rijdende trein op instrumentele muziek.  Tot je wakker schrikt omdat de commentaarstem ineens iets zegt. Over de trein, of over het landschap. Hoezo? Waarom moet ik hiernaar kijken? Wie doet dat, vrijwillig? Het moet wel aan mij liggen, want het programma vierde in 2021 zijn 25-jarig bestaan.  Zondagavond heb ik mezelf gedwongen het hele programma nou es helemaal uit te zitten. Het was een herhaling, maar ik kan me niet voorstellen dat er in de tussentijd veel veranderd is aan trein dan wel landschap. De reis ging door Duitsland. De reis lijkt áltijd door Duitsland te gaan, bij Rail Away, of Zwitserland. Dat treft, want ik zat vorige week heel duurzaam veertien uur in een trein vanuit Zwitserland. Die reed door Duitsland en uiteindelijk, na drie uur stilstaan in Keulen, naar Nederland.  Op zeker moment overvalt je een weeïg soort verveling en weet je van ellende niet meer hoe je nog moet zitten. Zo erg is het met Rail Away niet, maar het is wel een goede poging precies dát gevoel te benaderen. Reizen vanuit de luie stoel, noemt de EO het zelf. Maar dan zonder vertraging, zonder defecte treinstellen, en met een restauratiewagon die thuis wel altijd open is. Is dit slow television voor slow travellers? Seniorentelevisie? Welnee. Om mezelf te kwellen, keek ik daarna nog naar een special van 3 op reis, BNNVara.  Ze brengen het  iets anders, ze noemen een reisje per elektrische auto door Estland  ‘roadtrippen’. Maar de beelden zijn soortgelijk, nu van een auto die door het landschap glijdt, afgewisseld met de blik van bestuurder/presentator Maurice Lede op de uitgestorven Estse weg. Af en toe stapte hij uit en er zat een iets hipper muziekje onder, maar saai bleef het. Even leek het of  Maurice Lede de reis ook wat vond tegenvallen, maar hij had het alleen over het vervoermiddel. Een roadtrip, zei hij, hoort samen te gaan met een ronkende motor in een iets minder comfortabele auto. „Het mag een beetje werken zijn.” Het spannendst van dit tripje  was of hij wel het eerstvolgende laadstation zou halen, wat niet echt een avontuur is in een land waar tussen opeenvolgende oplaadpalen maximaal veertig kilometer zit.  Om in het thema te blijven, plakte ik er Reizen Waes achteraan. En verdomd, presentator Tom Waes nam de trein. De Eurostar naar Londen. Nu was er een land, een vervoermiddel, een presentator die uitstapte én ik kwam iets te weten over het land. Waes kreeg les in Britse manieren. Stak hij wat van op, en ik ook. Mocht je suiker in je thee doen, roer dan geen rondjes met je lepel, maar beweeg van 6 uur naar 12 uur en terug. Anders ontstaat er een draaikolk en zinkt de suiker naar de bodem.   We leerden dat er Londense mannen zijn die boksen met blote vuisten, bare knuckles.  Wel meer verwondingen, schijnt, maar minder doden. Waar weer wel veel doden door vallen is de messen-epidemie, met 40.000 steekpartijen per jaar. Moeders van gedode zonen gaan de huizen langs om messen in te zamelen. Good riddance, maar of het helpt? We bezoeken dominoënde mannen in Brixton en natuurlijk ook een Britse die haar huis volgestouwd heeft met royal parafernalia. Tot slot eet Waes een gestoofde eekhoorn bij Lia van Bekhoven thuis. Zij is (ook) correspondent  voor  de Vlaamse televisie en die eekhoorns zijn in Londen een plaag (ze zijn met z’n vijf miljoenen).  Al met al een wonderlijk fenomeen,  reizen op tv.  Je ziet van alles, maar het brengt je nergens.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/18/oersaaie-tv-tot-lia-van-bekhoven-gestoofde-eekhoorn-opdient-a4136711
2022-07-18||Voor de Oranje-hockeysters is de wereldtitel  vooral een overwinning op zichzelf||De Nederlandse hockeysters speelden dit WK bepaald geen aantrekkelijk hockey. Maar dat was compleet anders in de finale tegen de rivaal van de laatste decennia, Argentinië.  Daarin gaf  middenvelder Laurien Leurink de mooiste steekpass van het toernooi, een bal die dwars door de Argentijnse defensie bleef rollen over het blauwe kunstgras in Terrassa, tot de stick van  goalgetter Frédérique Matla. De spits – een van de initiators van de ‘revolutie’  binnen het team tegen een verziekte prestatiecultuur  – vertraagde schitterend voor Belen Succi, net zolang totdat de Argentijnse keeper naar de grond ging. Daarna schoot Matla de bal hoog in de touwen.  De goal verloste een getergd team. Alsof alle stress en  verdriet van afgelopen jaar – het onderzoek naar de angstcultuur, de verstoorde verhoudingen, het gedwongen vertrek van coach Alyson Annan – als een zware rugzak kon worden afgeworpen. De Nederlandse hockeysters  oogden op een 2-0 voorsprong  bevrijd. „Die tweede goal was prachtig. Dan ga je vliegen”, zei routinier Eva de Goede (33) na de finale. Later in de wedstrijd viel de mooiste goal van het toernooi, na pure  gallery play. Een aanval opgezet vanaf de eigen achterlijn,  met fijnzinnige een-tweetjes, afgerond door de razendsnelle Felice Albers. Het was  een masterclass voor de zevenduizend toeschouwers in het snikhete Estadi Olímpic in Terrassa, ten noorden van Barcelona.  Ook met een gezonde prestatiecultuur kunnen  grote toernooien worden gewonnen, bewezen de  hockeysters de afgelopen weken. Onder leiding van de Duitse interim-coach Jamilon Mülders (46) en met oog voor de sociale verhoudingen binnen het team,  werd  voor de derde keer op rij de wereldtitel behaald, de  negende in de historie.  En dat zonder een goede voorbereiding. Voor het WK, dat deels in Nederland werd gespeeld, was er na het gedwongen vertrek van Annan afgelopen januari, nog maar een half jaar de tijd. Maanden waarin praten belangrijker werd dan de strafcorner trainen. Mülders zei zondag voor de camera’s van Ziggo dat Oranje begin dit jaar  eigenlijk „dood” was.  Daardoor was Nederland dit toernooi niet oppermachtig, zoals zo vaak. Dit ‘nieuwe’ Oranje moest groeien in het toernooi. Zelfs een uitverkocht Wagenerstadion in Amstelveen bleek geen medicijn voor een team dat opzichtig naar zichzelf zocht. In de kwartfinale tegen België (2-1) was het tot de laatste  seconde spannend.  Nederland moest vervolgens naar Spanje, waar een slechtere kunstgrasmat lag  en de temperatuur zo’n twintig graden hoger was. Met vechthockey won de titelverdediger in de halve finale van Australië. Lidewij Welten forceerde tegen het fysiek sterke Australië de beslissende strafcorner, die door Matla raak werd gepusht. Het was ook de ervaren Welten (32) die in de slotseconden een  Australische strafcorner onschadelijk maakte, met gevaar voor eigen ledematen.  Waar in het ‘oude’ Oranje de hiërarchie door veel speelsters als verstikkend werd ervaren, was op dit WK te zien dat iedereen belangrijk kan zijn. Toch kende het team met De Goede (258 interlands),  Welten (243) en  Margot van Geffen (235)  nog zeer veel ervaring. Ook de ‘middengroep’, met Xan de Waard (181 caps), Marloes Keetels (176), Maria Verschoor (169), Laura Nunnink (157) en  Leurink (133), gaat al een tijdje mee. Van deze groep stopt Keetels, die dit toernooi een van de drie aanvoerders was.  Zij mocht als afscheidscadeau de wereldbeker in ontvangst nemen. Het is de vraag wat de nieuwe bondscoach Paul van Ass (61) gaat doen richting de Olympische Spelen van Parijs. Hij lijkt moeilijk om De Goede en Welten heen te kunnen, zij voegen nog steeds iets speciaals toe aan Oranje. Maar het talent dat in Nederland in groten getale aanwezig is, zal richting de Spelen van 2024 ook moeten worden aangeboord.  Van Ass liet begin 2012, als bondscoach van de  Nederlandse mannen,  coryfeeën als Teun de Nooijer en Taeke Taekema buiten de selectie toen de prestaties tegenvielen. „Als je hoge bomen uit het bos haalt, gaat de zon schijnen”, was destijds zijn verklaring. De Nooijer haalde  de Olympische Spelen van Londen, waar met aanvallend hockey zilver werd behaald,  nog wel, Taekema niet. Een dergelijk scenario lijkt bij de hockeysters niet nodig. Dat Nederland na een jaar vol  interne strubbelingen toch weer wereldkampioen is geworden, zegt iets over de mentale veerkracht, maar zet ook concurrentie in perspectief. België en India zijn bij de (sub)top gekomen, Argentinië, Australië en  Duitsland zijn in ieder geval niet slechter geworden. Maar in een  internationaal kleine sport als hockey is er op dit moment gewoonweg geen echt serieuze rivaal, en die zou Oranje wel verdienen.  De grootste tegenstander van de Nederlandse hockeysters bleek uiteindelijk de eigen, verziekte prestatiecultuur. En het negeren van de signalen daarvan door de KNHB en de begeleiding van het nationale team. Dat de speelsters daar overheen zijn gekomen, zonder uit elkaar te vallen, is misschien wel hun grootste overwinning ooit.||https://www.nrc.nl//nieuws/2022/07/18/voor-de-oranje-hockeysters-is-de-wereldtitel-vooral-een-overwinning-op-zichzelf-a4136710
2022-07-18||Zelfs meester Berrie schatte het niveau van zijn leerlingen lager in||Een kind van lager opgeleide ouders heeft een kleinere kans om op het vwo te belanden, dan een kind van hoger opgeleide ouders, al zijn ze even slim. Om uit te zoeken hoe kansenongelijkheid er in de praktijk uitziet, liep onderwijsredacteur Patricia Veldhuis een half jaar mee in groep 8 van basisschool de Witte Vlinder in Arnhem. Ze vertelt over haar bevindingen. Wat is eraan te doen? Lees hier meer over basisschool de Witte Vlinder||https://www.nrc.nl//nieuws/2022/07/18/zelfs-meester-berrie-schatte-het-niveau-van-zijn-leerlingen-lager-in-a4136708
2022-07-18||Wie verstandig is, koopt een huis, toch? Of is huren stiekem veel fijner?||Haar huurappartement in een luxe woontoren in Rotterdam geeft haar een beetje een New York-gevoel, zegt Kelly Jayne Vink (33). Ze kijkt uit over de skyline van de stad en hoeft maar een stap buiten de deur te zetten voor koffie, een cocktail of een afhaalmaaltijd. Is de magnetron stuk of spoelt de wc niet goed door? Eén telefoontje en het wordt geregeld. Sinds kort heeft het gebouw zelfs een servicemanager die je was kan komen halen om naar de stomerij te brengen.  „Er wordt me hier veel uit handen genomen”, zegt Vink, die een onderneming heeft als socialemediamanager. „Huren was de beste beslissing ooit.” En dat terwijl het haar door iedereen werd afgeraden. In 2013 had Vink haar eerste huis gekocht – noodgedwongen, want ze kon wel een hypotheek krijgen, maar geen huurwoning. Ze was er blij mee,  maar er moest op den duur veel aan gebeuren. „Ik stond toen voor de keuze: of ik ga hier heel veel geld in pompen en blijf er een hele tijd wonen, of ik verhuis en besteed mijn geld en energie aan andere dingen. Iedereen adviseerde me: kopen. Maar met huren ben je heel flexibel en het scheelt een hoop tijd. Het staat voor mij voor een hoge kwaliteit van leven.” Wie kán kopen, zál kopen – anders ben je wel heel dom. Dat is de maatschappelijke teneur. We spreken over ‘nog’ huren en ‘al’ een huis kopen. Over ‘wooncarrière’ en ‘woonambitie’, waarmee bedoeld wordt dat je de huurmarkt maar beter zo snel mogelijk kan verlaten. Huren is geld weggooien, vinden we. Maar huren kan ook een bewuste keuze zijn, ingegeven door andere overwegingen dan ‘niet kunnen kopen’. Huren geeft (in theorie, bij een functionerende markt) vrijheid en flexibiliteit. Wie huurt, hoeft zich niet bezig te houden met het isoleren van vloeren, reinigen van gevels of herstellen van funderingen. „Je wordt ontzorgd”, zegt Kelly Jayne Vink. „Onderhoud zit bij de maandlasten inbegrepen. Als er in mijn koophuis iets stuk was, vroeg ik eerst een paar offertes op. Dat kost allemaal ruimte in je hoofd. Nu hoef ik nooit meer zelf met een schroevendraaier in de weer.” Of, zoals een Twitteraar schrijft: „Huren is heerlijk. Ik spaar voor leuke dingen in plaats van een warmtepomp. Kan minder gaan werken als ik dat wil, want er is huursubsidie. Kan zo opzeggen en vertrekken. Als ik doodga neem ik toch niks mee.” De populariteit van kopen blijkt duidelijk uit de nieuwste versie van het WoonOnderzoek van het CBS. Bijna alle kopers (91 procent) die willen verkassen, zoeken een andere koopwoning. Bijna de helft van de huurders met een verhuiswens zoekt een koopwoning. Dat aandeel is met zes procentpunt toegenomen sinds 2018. Kopen raakte decennia geleden in zwang. Sinds 1986 is het eigenwoningbezit gestegen van 43 naar 60 procent. Het aantal koopwoningen verdubbelde van 2,3 naar 4,6 miljoen – vooral door een toename van het aantal koopappartementen. Het aantal huurwoningen is sinds 1986 daarentegen nauwelijks gestegen; slechts vier procentpunt, tot 3,1 miljoen in 2021. Kopen is financieel gezien slimmer, is de algemeen geldende redenering: wie een huis koopt, lost maandelijks immers een deel van de hypotheek af en bouwt zo vermogen op. Bij stijgende huizenprijzen hoeft alleen de tijd zijn werk te doen: de woningeigenaar wordt vanzelf rijker. „De huurder is de loser van de woningmarkt”, schreef Yrla van de Ven, econoom en redacteur van economieblad ESB onlangs in Het Financieele Dagblad. Als starter lukt het haar niet een koopwoning te bemachtigen, waardoor ze, net als veel leeftijdsgenoten, is aangewezen op dure huur in de vrije sector. Hierdoor groeit de kloof met jongeren die met hulp van hun ouders wél een voet tussen de (gekochte) deur krijgen. „Woningbezitters zien hun vermogen toenemen en huurders niet”, schreef ze.  Toch adviseert Els de Vries (57), makelaar in Hoogeveen, haar zoon om níet te kopen. „Dat je met huren geld weg zou gooien snap ik, maar nu betaal je zó veel voor een woning, dat je in de financiële problemen komt bij een recessie”, zegt ze. „Dan moet je misschien je huis verkopen en zit je met je restschuld van twee, drie ton. Wie is er dan dom?”   Zelf heeft ze ook niet gekocht. „Bijna vier jaar terug ben ik van Curaçao naar Nederland verhuisd. Ik ben bij een koopappartement gaan kijken in Breda, maar daar werd al zo veel overboden. Ik wil niet meedoen aan die idioterie. Mensen gaan over hun grens, ze gooien geld weg. Voor mijn klanten wil ik natuurlijk wel de hoofdprijs binnenhalen.” Omdat er geen andere optie is, woont haar zoon nu tijdelijk bij haar met zijn dochtertje. „We zijn bezig met een sociale huurwoning voor hem, met een huur van 530 euro. Dan kan hij rondkomen. En je kunt een huurwoning ook helemaal naar je zin maken, in overleg met de corporatie. Zodat je er een hele tijd kunt wonen.” Dat huren „minderwaardig” is en kopen „per definitie de superieure woonvorm”, is een „diep ingesleten aanname” die sinds decennia is gaan overheersen, schrijft stadsgeograaf Cody Hochstenbach (Universiteit van Amsterdam) in zijn boek Uitgewoond. „Woningbezitters zouden beter voor huis en omgeving zorgen. Zij zouden onafhankelijker en vrijer zijn,  controle over hun leven hebben. Kopers zouden simpelweg betere burgers zijn dan huurders. Het is de mythe van woningbezit.” Die mythe is, zo schrijft hij, sinds de jaren tachtig  bewust aangewakkerd door politici, makelaars en hypotheekverstrekkers. Margaret Thatcher zette als premier van het Verenigd Koninkrijk vol in op het bevorderen van eigenwoningbezit en die beweging vond navolging in (onder andere) Nederland. Fiscale kortingen zoals de hypotheekrenteaftrek en subsidies voor woningeigenaren hebben kopen financieel aantrekkelijk gemaakt.  Intussen is huren door beleid juist mínder aantrekkelijk gemaakt, benadrukken huurdersorganisaties. Door de mogelijkheid van tijdelijke verhuur bijvoorbeeld worden huurrechten uitgehold, zeggen zij – nog los van de toegenomen prijs. „Je krijgt als huurder de keuze: kopen of creperen”, zegt Willy Lourenssen, al decennia actief in de huurdersbeweging. „Ik zie elk jaar nieuwe regels waardoor het moeilijker is als huurder om in verzet te komen. De huursector wordt gemarginaliseerd.” Jan Kok, co-auteur van het studieboek Werken aan wonen en bestuurder van de Huurdersvereniging Amsterdam, valt op dat kopers in media vrijwel altijd worden afgebeeld als „vrolijke mensen”. „Kopen is tenslotte een feest. De aantrekkelijkheid van bezitsvorming via de woning wordt niet alleen in de reclame maar ook in de media in stand gehouden. Huurders komen meestal somber in beeld, te maken hebbend met problemen als huurverhogingen, afbraak en schimmel.” De beslissing om te verhuizen wordt minder bepaald door woonbehoefte en woonwensen, en meer door de mogelijkheid om winst te behalen, schrijft Hochstenbach in zijn boek. „Het stimuleert een wereldbeeld waarbij de woning als financiële investering centraal staat.” Terwijl er ook veel niet-financiële argumenten zijn  die vóór huren pleiten. „Ik wil helemaal niet de verantwoordelijkheid van een koophuis”, zegt Maudy Lohaus (34). Ze heeft wel even naar een koophuis gezocht, maar is afgehaakt omdat ze het proces vervelend vond en geen enkel huis zo veel geld waard.  Nu huurt ze een ruim appartement in het Statenkwartier in Den Haag. „Het is mooi opgeleverd, de vloeren zaten er al in, alles is netjes afgewerkt. Dat ik weg kan wanneer ik wil, ervaar ik als een groot voordeel. Bij een koopwoning is dat veel meer rompslomp.” „Ja, ik huur”, schreef FD-redacteur Joost van Kuppeveld onlangs in zijn column. „Financieel misschien, en maandlastentechnisch zeker, oliedom. [...] Maar ik slaap er wel beter van. Ik koop er als het ware voor mezelf een heleboel rust mee. Ik hoef me geen zorgen te maken over het niveau van de huizenprijzen of de rentestand, behalve over het algehele effect daarvan op de economie.” Kelly Jayne Vink uit Rotterdam kan zich voorstellen dat ze over een paar jaar het bruisende stadscentrum wil verruilen voor meer rust. „Een vrijstaand huis in de natuur. Het lijkt me heerlijk ook dan naar de verhuurder te kunnen bellen: het dak lekt, kun je er iets aan doen? Huren bevalt me gewoon heel goed. Ik weet niet of ik ooit weer in een koophuis wil wonen.”||https://www.nrc.nl//nieuws/2022/07/18/als-huurder-van-een-huis-heb-je-minder-zorgen-2-a4136669
2022-07-18||Veel vragen na neerstorten  vrachtvliegtuig vol wapens|| Experts onderzochten zondag de plaats van een vliegtuigongeluk in Noord-Griekenland om te bepalen of er nog gevaarlijke stoffen of explosief materiaal aanwezig waren. Een Griekse legereenheid die gespecialiseerd is in nucleaire, biologische en chemische stoffen kamde het gebied uit waar zaterdag een vrachtvliegtuig neerstortte met 11 ton wapens aan boord. Alle acht Oekraïense bemanningsleden van de oude Antonov zijn om het leven gekomen.  Het ongeluk roept de nodige vragen op – met name wat betreft de vracht. Er zijn tegenstrijdige berichten wat voor wapens aan boord waren. En de brandweer trof op de plek van de crash een witte substantie aan die ze niet kon thuisbrengen. Ook de oorzaak van de crash is nog onduidelijk. De piloot maakte een uur na vertrek melding van motorproblemen. Opmerkelijk genoeg werd de vlucht uitgevoerd door een Oekraïense vrachtvervoerder, Meridian. De Servische minister van Defensie Nebojsa Stefanovic zei zondag op een persconferentie dat het vliegtuig 11,5 ton Servische mortiergranaten vervoerde die bestemd waren voor Bangladesh. Het was opgestegen vanuit de Servische stad Nis en zou een tussenstop maken in Jordanië. „De eigenaar van de goederen was het Servische bedrijf ‘Valir’”, zei Stefanovic. Een directeur van Valir vertelde tegen de Britse omroep BBC ook dat er landmijnen aan boord waren. Het vliegtuig crashte in de buurt van de Noord-Griekse stad Kavala. Omwonenden vertelden tegen de Griekse pers dat ze een vuurbal zagen en vervolgens twee uur lang ontploffingen hoorden. Ze moesten van de autoriteiten de hele nacht hun ramen dicht houden, mochten hun huizen niet uit en moesten maskers dragen. De lokale brandweer en politie hebben vanwege de wijd verspreide munitie een grote veiligheidszone gecreëerd rond het rampgebied. Reddingswerkers gebruikten drones  om het vliegtuigwrak te inspecteren uit angst voor giftige stoffen. De burgemeester van de gemeente Paggaio, waartoe de twee dorpen in de buurt van de crash behoren, heeft het verkeer op nabijgelegen wegen verboden.  Omwonenden mogen sinds zondagochtend hun huizen weer uit, maar hebben te horen gekregen dat hun velden niet veilig zijn om op te werken vanwege de waarschijnlijke aanwezigheid van explosieven. De speciale legereenheid heeft twee paden gemaakt zodat forensische experts het rampgebied kunnen betreden om lichaamsdelen te verzamelen.  Tot dusverre zijn zes van de acht bemanningsleden geïdentificeerd. De explosievenopruimingsdienst is zondag ook begonnen met het uitkammen van het rampgebied. Pas als hun werk erop zit, zal een poging worden gedaan om de zwarte doos van het vliegtuig te vinden.||https://www.nrc.nl//nieuws/2022/07/18/veel-vragen-na-neerstorten-vrachtvliegtuig-vol-wapens-a4136688
2022-07-18||Op kamp met groep 8: ‘Wie als eerste slaapt, wordt geprankt’||Al voor de pannenkoeken en het bosspel op de eerste avond van het schoolkamp vechten leerlingen tegen de slaap. Ze zaten vandaag uren op de fiets. Eerst van basisschool De Witte Vlinder in Arnhem naar de kamplocatie in de bossen bij Oosterbeek. Toen naar het zwembad in Ede, zestien kilometer verderop, en weer terug naar het kamp. Wel honderd kilometer, denkt Christiano.  Een kind van lager opgeleide ouders heeft een kleinere kans om na de basisschool op het vwo te belanden,   al is het even slim  als een kind van hoger opgeleide ouders.  Hoe ziet kansenongelijkheid er in de praktijk uit, wat is er aan te doen? NRC loopt een half jaar mee in groep acht van basisschool de Witte Vlinder in de Geitenkamp, een achterstandswijk in Arnhem. Deel 1: Het schooladvies: wie mag naar welke middelbare school? Deel 2: Op basisschool de Witte Vlinder komen de problemen net wat harder aan Deel 3: Op de Witte Vlinder scoren leerlingen hoger op de Citotoets dan de meester had verwacht Deel 4: De Witte Vlinder is zeer zwak, zegt de Onderwijsinspectie Deel 5: Meester Berrie gaat weg Deel 6: Op kamp met groep 8: ‘Wie als eerste slaapt, wordt geprankt’ Niet iedereen kan goed fietsen. Meester Berrie van den Bovenkamp en juf Irma Schouten, die de groep de komende twee dagen en nachten begeleiden, moesten sommige leerlingen letterlijk vooruit duwen. Gelukkig, zegt Berrie, heeft hij tegenwoordig een elektrische fiets.  Buiten, op het kampterrein van de lokale scouting, voetballen een paar jongens en meiden. Binnen in de verduisterde ‘chill-ruimte’ hangt de rest loom in een lichtspektakel van zaklampen en discolampen. Wie binnenkomt, moet bukken voor rondvliegende badslippers. In het hoofdgebouw ligt de kamer van de meiden er gezellig bij. Kleding en handdoeken hangen netjes over de houten balken, bergen snoep naast de slaapplekken. In die van de jongens liggen luchtbedden, chips- en slaapzakken schots en scheef door elkaar.  Het ruikt hier ánders, vindt Qwendolyn die samen met Saleisha de rondleiding verzorgt. „Op onze kamer ruikt het naar bloemetjes, hier…” „… stinkt het raar”, zegt Saleisha. Zij is „moe en hyper tegelijk”. Maar slapen zit er voorlopig niet in. „Wie als eerste slaapt, wordt geprankt”, zegt Qwendolyn.  Saleisha: „Wij blijven dus tot zeven uur wakker.”  De laatste weken van groep acht zijn aangebroken. Nog een paar dagen les, nog wat laatste scènes oefenen voor de eindmusical op 20 juli en dan het onvermijdelijke afscheid. Van de school, van meester Berrie en van elkaar.  Het grootste deel van de klas gaat na de zomervakantie naar het vmbo, een leerling gaat naar de havo, twee naar het vwo en een naar het gymnasium - bijna een kwart van het totaal. Landelijk gaat gemiddeld zo’n vijftig procent naar de havo of het vwo. Op de Cito-toets in april scoorde de klas beter dan verwacht. Negen leerlingen haalden een heel niveau hoger dan het schooladvies in februari. Daarmee kunnen ze in theorie alsnog naar een andere middelbare school. Naar de havo in plaats van naar het vmbo. Of naar vmbo-t, in plaats van naar vmbo-kader. Vier van de negen leerlingen kozen daarvoor, na gesprekken tussen hun ouders en de school. De anderen blijven bij de keuze die ze in februari maakten. Hun ouders willen niet meer wisselen, zegt Berrie van den Bovenkamp. „Die vinden het prima zo en denken: laat het eerst maar eens zien, je kunt altijd nog naar een hoger niveau. Ze kijken veel meer naar de intrinsieke motivatie van hun kind en zijn bang dat ze er straks op de middelbare school de hele tijd achteraan moeten zitten. Dat geeft stress voor beide partijen, denken ze.”  Zouden deze kinderen het anders hebben gedaan als ze op een andere school hadden gezeten, vroeg Van den Bovenkamp na de schooladviezen in februari.  Waarschijnlijk wel, zeggen vrijwel alle deskundigen aan wie NRC de vraag de afgelopen maanden voorlegde. Al is er, waarschuwen ze, geen eenduidig antwoord te geven.  Prestaties van leerlingen hangen van veel factoren af. Hun intelligentie, motivatie en werkhouding, uiteraard. Maar ook de opleiding en herkomst van hun ouders speelt een rol.  Wordt er thuis Nederlands gepraat? Worden ze geholpen met hun schoolwerk en gestimuleerd om goed hun best te doen? Ligt de lat hoog of wordt school niet zo belangrijk gevonden?  Hoge verwachtingen vormen een cruciale factor, zei Trudie Schils, hoogleraar onderwijseconomie aan de universiteit van Maastricht, in de eerste aflevering van deze serie. „Als er weinig van kinderen wordt verwacht, gaan ze zich daar naar gedragen.”  En dan is er de factor segregatie. Als ouders kunnen kiezen, sturen ze hun kinderen het liefst in hun eigen sociale bubbel en in hun eigen wijk naar school. „De schoolsegregatie naar ouderlijk opleidingsniveau en inkomen van ouders is groter en neemt niet af”, signaleerde de Onderwijsinspectie dit voorjaar in de Staat van het Onderwijs.  Het betekent in de praktijk dat op de Witte Vlinder vrijwel alleen maar leerlingen zitten uit de Geitenkamp, waar mensen wonen die meestal niet hebben gestudeerd, vaker werkloos zijn en gemiddeld minder inkomen hebben.  Terwijl de twee basisscholen in de directe omgeving van de Witte Vlinder  relatief veel leerlingen hebben uit de welvarender wijken de Paasberg en Angerenstein, met hoger opgeleide ouders en een hoger inkomen.  Meester Berrie bakt pannenkoeken met Enes. Foto Dieuwertje Bravenboer
 Dat maakt nogal wat uit voor de schoolresultaten, weet econoom Bastian Ravesteijn van Erasmus School of Economics. Hij doet al jaren onderzoek naar onderwijssegregatie en via de website KansenKaart.nl kan hij op postcodeniveau laten zien hoe sterk die is. Neem het verschil in de zogeheten streefniveaus van scholen, het niveau dat leerlingen in groep acht idealiter zouden moeten halen. „Je ziet op onze kaart dat ongeveer 32 procent van de kinderen uit de Geitenkamp op de eindtoets in groep 8 het streefniveau voor rekenen behaalt”, zegt Ravesteijn. Een paar kilometer verderop in Rozendaal – een van de rijkste gemeenten van Nederland, haalt ruim 90 procent dit streefniveau.  Kinderen uit sociaal economisch zwakkere buurten hebben er baat bij als ze naar meer gemengde scholen gaan. Zij profiteren van het ‘peerlearning-effect’, zegt Paul Leseman, hoogleraar orthopedagogiek aan de Universiteit Utrecht. Hij onderzocht dit voor de gemeente Utrecht, waarbij kinderen uit verschillende buurten met verschillende economische en culturele achtergronden werden gemengd. Resultaat: leerlingen uit de achterstandswijken gingen beter presteren in de gemengde klas. „Het had duidelijk positieve invloed op hun taal en grammatica.”  En: „Het had geen nadelige gevolgen voor de kansrijkere kinderen.” Dat laatste is een hardnekkig misverstand, zegt Eddie Denessen, hoogleraar sociaal-culturele achtergronden en differentiatie in het onderwijs. „Ouders zijn bang dat hun kind minder goed gaat presteren als het bij kinderen in de klas zit uit achterstandswijken. Ten onrechte. Het punt is: leraren stemmen onderwijs af op de groep. Als ze een klas hebben met alleen maar kinderen uit achterstandswijken, leggen ze de lat vaak lager. We zien leerlingen groeien als ze in gemengdere klassen zitten. Uiteindelijk hebben de leerlingen met de laagste sociaal economische status daar het meest baat bij.” Toch kan ook een school in een kansarme wijk het verschil maken voor leerlingen. Aan de andere kant van de Rijn, in Arnhem Zuid, hangen ballonnen en slingers bij de ingang van basisschool Het Mozaïek. De school, gelegen in Immerloo, een van de armste wijken van Nederland, heeft net als De Witte Vlinder een zware schoolweging. Die weging, een score tussen 20 en 40, wordt berekend op basis van sociaal-economische factoren, zoals opleidingsniveau van de ouders, land van herkomst, en of ouders in de schuldsanering zitten.  Op het Mozaïek zitten bijna zeshonderd leerlingen, samen 45 nationaliteiten, die vaak niet of nauwelijks Nederlands praten als ze binnenkomen. Maar hier haalt bijna 60 procent de streefniveaus en gaat de helft van de leerlingen na groep acht naar de havo of het vwo.  De school werd vorige maand voor de elfde keer uitgeroepen tot ‘excellente school’, een predikaat dat de Onderwijsinspectie onlangs aan veertien reguliere basisscholen uitdeelde.  In een van de lokalen zit directeur Carola Peters met vijf mensen uit haar team om uit te leggen wat hun geheim is. Het belangrijkste: een duidelijke visie op onderwijs die het hele team deelt en uitdraagt. „Wij geloven er heilig in dat deze kinderen niet anders zijn dan andere kinderen en net zoveel kunnen. En dat ze kennis nodig hebben om verder te komen.”  Kennis stapelen, noemen ze het hier. Waarbij het team uitgaat van leermethodieken die gebaseerd zijn op wetenschappelijke kennis, veel bij elkaar te rade gaat en elkaars lessen observeert.  „Kennis is belangrijk”, zegt Peters. „Als kinderen thuis hulp krijgen, worden de gaten in hun kennis wel aangevuld. Voor deze kinderen geldt dat in mindere mate, omdat ze van huis uit een ander cultureel kapitaal hebben. We leren ze ook: als je iets wilt snappen, moet je veel oefenen en verbanden leren leggen.”  Saleisha en Qwendolyn maken lol op de meidenkamer. Foto Dieuwertje Bravenboer Ouders worden „heel actief” betrokken bij de school. Eens per drie weken is er een bijeenkomst waarop het team uitleg geeft over thema’s als woordenschat, of hoe hersenen van jonge kinderen werken. „We leren ouders wat ze zelf thuis kunnen doen”, zegt juf Lisa Soleimani (groep 2).  Peters: „De meeste ouders willen dat hartstikke graag.” „Maar je moet ze wel meenemen”, zegt Soleimani. „Een band kweken.” Ook belangrijk: de school heeft hoge verwachtingen. Peters: „We zeggen niet: ach, je hebt het thuis lastig, doe maar rustig aan en ga naar het vmbo in plaats van naar de havo.” Het is hier eerder andersom, zegt juf Silke Bodd (groep 8): „Hoe knap is het als je thuis niet geholpen wordt en het eigen kracht tóch goed doet? Hup, natuurlijk kan jij naar de havo!” Terug naar de bossen bij Oosterbeek. Terwijl Jelina en Lisa een ruzie uitpraten, rent een veldmuis dwars door de keuken waar juf Irma zwartgeblakerde restanten pannenkoek van het fornuis bikt. Gillend rennen de meiden weg. „Ho stop!”, zegt meester Berrie. „We moeten nog even praten. Wat was er aan de hand?” „Ik wilde naar buiten en toen sloeg zij de deur dicht tegen m’n elleboog”, zegt Lisa. „Per ongeluk, meester! Maar toen sloeg zij mij heel hard”, zegt Jelina. Meester Berrie: „Oké, hoe lossen we dit op?” Jelina: „Niet meer slaan.” Lisa: „En sorry zeggen. Sorry.” Meester Berrie: „Goed opgelost.” Irma: „En nou die muis vangen, dames.” „Moet degene die heeft overgegeven het zelf opruimen?”, vraagt een van de leerlingen met een bleek gezicht.  Hoe hij zich voelt? „Mag ik een scheldwoord zeggen? K.U.T.”  Even later staat hij vrolijk buiten waar meester Berrie de complexe regels van het spel  Levend Stratego uitlegt.  „Dus als je straks wordt getikt door iemand met een lager cijfer, wat ben je dan?” In koor: „Dood, meester.” „En wat moet je dan?” „Een nieuw kaartje halen.” „Oke, mensen: go!” Joelend verdwijnt de klas tussen de bomen.||https://www.nrc.nl//nieuws/2022/07/18/op-kamp-met-groep-8-wie-als-eerste-slaapt-wordt-geprankt-2-a4136694
2022-07-18||Column | De zomer van 'blijf jíj nog maar wél even op anderhalve meter'||Er stond een trekker op de stoep. In Amsterdam, overdwars voor de ingang van mijn appartementencomplex. Het kwam even heel dichtbij. O god, dacht ik, iemand heeft ze verteld dat ik havermelk in de koelkast heb. Het is een gekke zomer, met ruimte voor gekke gedachten. Een zomer waarin een trekker niet meer zomaar een trekker is. Ik wandel door een stad die in een permanente staat van werkzaamheden lijkt te verkeren. Dit is hem dan, denk ik, de zomer waar we de afgelopen jaren zo naar verlangden, de eerste zonder beperkingen.  Verre reizen kunnen inderdaad weer, mits je je vlucht haalt en je onderweg naar de gate niet al je ziel hebt achtergelaten, rolkofferend door tenten normaal gereserveerd voor een plaats delict. In restaurants en bars staan we weer boven op elkaar en ook festivals zijn er volop, maar er is een groot tekort aan materieel en personeel. De beloofde ‘summer of sex’ wordt door de apenpokken een ‘summer of blijf jíj nog maar wel even op anderhalve meter afstand’. Zelfs rustig toeren op een elektrische fiets zit er niet meer in, want die kan nu zomaar door elkaar geschud worden. Intussen slapen we onder de grijze deken van een oorlog in Europa. En dan is corona nog niet eens weg; we zijn bij de omikronvarianten inmiddels achter de komma bezig.  Nee, deze zomer lijkt niet op z’n foto’s.  Hoe naïef zijn we ook geweest? We leken zelf twee jaar stil te staan, maar de wereld draaide door, zo blijkt ook figuurlijk. Zó monomaan waren we bezig met corona, het was het enige tentamen waarvoor we leerden. Alleen een overvolle intensive care stond een onbezorgde zomer in de weg, het voornaamste leed was een mondkapje in de bus. Nu zitten we met  uitgestelde zorg en uitgestelde zorgen. Het koffietentje onder mijn huis meldde trots op het krijtbord bij de ingang dat ze bestellingen vanaf nu weer áán tafel kunnen opnemen – ze hebben weer genoeg mensen. Met het enthousiasme van een genderreveal meldden ze eveneens de langverwachte komst van drie parasols op het terras, waar je zelfs in de winter nog weg zou branden. Ik kijk naar de hekken met blauwe golfplaten voor de kerk aan de overkant. Al maanden is mijn uitzicht een terrein dat lijkt op een archeologische opgraving, maar zowaar valt nu het beloofde nieuwe plantsoen te ontwaren.  Klein geluk, we doen het er dit jaar maar mee.||https://www.nrc.nl//nieuws/2022/07/18/dit-is-m-dan-a4136676
2022-07-18||Wat vindt NRC | Minister van VWS moet de vinger wel aan de pols houden||Waar is de arts en ziekenhuisdirecteur Ernst Kuipers gebleven? Hij was het die twee jaar geleden als eerste signaleerde dat de coronabesmettingen in de zomer opliepen en aan de bel trok. Hij was het die keer op keer – meestal in een talkshow – waarschuwde dat de ziekenhuizen en huisartspraktijken dreigden over te lopen met heel zieke coronapatiënten. En dus dat mensen weer even afstand moesten houden van elkaar. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Sinds hij minister van Volksgezondheid is, zendt Kuipers een compleet andere boodschap uit. Niet de overheid maar ‘de sectoren’ moeten maatregelen treffen als ze vrezen dat te veel werknemers of leerlingen besmet zullen raken met de nieuwste variant van het virus. Niet de overheid zal kwetsbare patiënten beschermen als ze vrezen voor besmetting, dat moeten ze zelf doen. En mensen onder de zestig jaar, die dat willen, nog een boosterprik laten halen? Nee, zegt de minister, daarvoor wil hij eerst het advies van het Europees Geneesmiddelenagentschap afwachten.  Natuurlijk, de omstandigheden zijn veranderd. Twee jaar geleden leefden grote delen van de bevolking nog in angst voor het coronavirus en was niemand gevaccineerd. Tegelijk hadden overheidsingrijpen en lange lockdowns toen nog niet zo veel kritiek geoogst, en ellende veroorzaakt, als ze begin 2021 en eind 2021 deden.  Nu zijn grote delen van de bevolking wel gevaccineerd (83 procent van de volwassenen), hebben anderen immuniteit opgebouwd tegen corona door besmetting, en bovendien lijken mensen niet erg ziek te worden van de nieuwste omikronvariant. Business as usual dus. We leven door, met corona ergens ver weggestopt in het achterhoofd. En een minister vertegenwoordigt het hele land, niet alleen de zorgsector en kwetsbare patiënten.  Maar toch. De afgelopen dagen zijn er per dag zeker 150 Covidpatiënten opgenomen in de ziekenhuizen. In een maand tijd steeg het aantal opgenomen Covidpatiënten van 400 naar 1.000. Helemaal onschuldig is de nieuwste variant van het virus dus niet.  Covid is gelukkig niet meer zo dodelijk als twee jaar geleden maar 20 tot 37 procent van de mensen die ziek werden, en worden, houden er maandenlang klachten aan over. Dat is vervelend voor henzelf en voor de toch al krappe arbeidsmarkt. En niemand, werkelijk niemand, wil dat de samenleving weer tot stilstand komt door een grote golf in de winter. Corona-ontkenners zouden het ronduit onaanvaardbaar vinden. De meeste mensen zullen het onverteerbaar vinden en de economie kan het niet lijden. Dus het zou prettig zijn als het Rijk en de GGD’s de indruk wekken dat zij het virus nog wel serieus nemen. Dat ze, anders dan de vorige twee zomers, in elk geval goed in de gaten houden hoeveel mensen besmet raken en of dat ernstig is of niet. En of iedereen dus een beetje moet oppassen, of niet.  Vooral omdat Nederland niet wéér te langzaam kan reageren op nieuwe ontwikkelingen. En anderzijds niet overdreven moet reageren, zoals eind 2021, toen de rest van Europa snel in de gaten had dat de nieuwe variant uit Zuid-Afrika geen lockdown rechtvaardigde.  De samenleving moet erop kunnen vertrouwen dat de minister van Volksgezondheid net zo goed een vinger aan de pols houdt als hij deed toen hij een ziekenhuis runde.||https://www.nrc.nl//nieuws/2022/07/18/minister-van-vws-moet-de-vinger-wel-aan-de-pols-houden-a4136685
2022-07-18||Hij ‘vermoordt nog geen mug’, maar bedreigde wel zorgverleners met een dikke tak uit het bos||José (52)  trok  zijn spijkerbroek iets op voor hij ging  zitten en  friemelt  nu afwachtend aan zijn lange dreads.  „Zo, daar bent u weer”, zegt  de rechtbankvoorzitter met een ernstige stem.   José wordt verdacht van bedreiging. Bijna een half jaar lang zou hij  medewerkers van de ggz-instelling waar hij werd behandeld hebben lastiggevallen.  Het begon met het inslaan van een achterruit van de Volkswagen Caddy, in juni. In augustus smeet hij een koffiepot door de wachtruimte. Het ding sloeg nét naast het hoofd van een medepatiënt  kapot  tegen de muur. Diezelfde maand zou José  een deuk in een Ford Fiësta van een andere medewerker hebben geschopt.   Dat ging niet expres, zegt hij tegen de rechter.  „Ik was met mijn fiets tegen die auto gevallen.” José  mag vervolgens niet meer naar de instelling komen, maar in september zien de  zorgverleners hem er  door het bos lopen. „Ik lees in het dossier…”, begint de rechter.  „Ik heb dat niet gedaan.” „Wát heeft u niet gedaan?”, zegt de rechter.   De zorgverleners verklaarden dat José  met „een dikke tak”  uit het bos op hen afkwam. Hij zou hebben gezegd dat hij ze zou vermoorden. José schudt zijn hoofd.    „Ik vermoord nog geen mug.” Hij begint uitbundig te lachen. „Hahahaha.” José had die zomer ook al eens naar de zorginstelling gebeld. Hij zou hebben gezegd dat hij de kentekens van de medewerkers heeft, weet waar ze wonen. Dat hij aan een mes kan komen, en in het verleden „ergere dingen” heeft gedaan.  „Nee, néééé”, zegt José steeds.   De zorginstelling heeft „een plan” tegen  hem, zeg hij.   „Ik heb bewijs.”   Want alleen daar  wordt gezegd dat hij mensen bedreigt. „Hoe kan dat nou? Waarom zeggen mensen uit mijn straat dat dan niet?  Het klópt niet.” De rechter: „Dus u zegt: er zijn dingen gebeurd. Ik heb met de koffiekan gegooid, ik ben tegen een auto gevallen. Maar: dit is een complot van de zorginstelling om u in de tbs te krijgen?” José lijkt tevreden met die analyse. „Ja!” Dan gaan „we het nu hebben over wie José is”, zegt de rechter. „Een werkman”, antwoord José in één adem. Hij werkt in de steigerbouw.     Maar de rechter wil het ook over andere dingen hebben. José heeft een lange geschiedenis in de hulpverlening – „u bent de vijftig ook al voorbij” – maar houdt zich slecht aan behandelafspraken. „U gaat uw eigen gang.” Een psychiater di-ag-nos-ti-ceer-de:  schizofrenie van het paranoïde type, een  antisociale persoonlijkheidsstoornis en een licht verstandelijke beperking.  José is het er niet mee eens.  „Mensen met een lage intelligentie kunnen het niet in de steigerbouw maken.”    Hij heeft al „heel vaak het voordeel van de twijfel” gekregen, zegt de rechter.  „Daar kunnen we niet mee doorgaan tot u honderd bent.” Er werd vaker aangifte tegen hem gedaan, maar veel werd geseponeerd.  Twee jaar geleden is hij volgens de rechter „de dans al eens ontsprongen”. Toen lag er een advies hem  tbs te geven. José kan niet „slechts als psychiatrisch patiënt worden benaderd”, vindt de officier van justitie. „Maar óók als risico, of: juist als risico.” Ze ziet geen andere mogelijkheid meer  dan tbs met dwangverpleging. „Een ultimum remedium of, in geval van meneer, een optimum remedium. Dat is óók in zijn belang.  De instelling die hem behandelde, kan  niet de juiste zorg bieden.”  Als zijn advocaat begint te praten, sluit José zijn ogen en vouwt hij zijn handen samen. Zijn uitingen, zegt de advocaat, „zijn een emotionele ontlading” en niet „om vrees op te wekken”.  „Meneer, bent u er nog?”, zegt de rechter.  José opent zijn ogen.  „Ik heb niks gedaan, snap je”, zegt hij gelaten.  José  wordt twee weken later schuldig bevonden aan het dreigen met de tak, het beschadigen van een auto en het gooien met de koffiepot. Met zijn handelen heeft hij de zorgmedewerkers angst bezorgd, schrijft de rechtbank. Maar door zijn stoornissen is hij verminderd toerekeningsvatbaar. En omdat hij zijn leven weer heeft opgepakt, zou tbs „disproportioneel” zijn. Hij moet  twee weken de gevangenis in.    Procesdeelnemers Rechters: mr. N. van der Ploeg-Hogervorst, mr. J. Bergen en mr. S.H. van Nieuwkerk. Officier van justitie: mr. C. de Pagter  Advocaat: mr. A.C.M. Tönis 
Nieuwsbrief
		NRC Recht & Onrecht
	 
		Een gids door de rechtsstaat – de beste stukken over veiligheid, misdaad en mensenrechten
	||https://www.nrc.nl//nieuws/2022/07/18/met-een-dikke-tak-uit-het-bos-bedreigde-jose-zorgverleners-a4136697
2022-07-18||Column | De emanciperende invloed van vrouwenvoetbal heeft ook negatieve randjes||Ineens weet je ook weer wat een ideologie is: ik kijk nooit naar voetbal, maar zo af en toe wel naar de verrichtingen van de Nederlandse vrouwen. Daar ging geen blikseminslag aan vooraf, alsof ik plots gegrepen werd door het spelletje, wonderlijke bekering, oranje sjaal om. Nee, dat ik af en toe kijk naar de vrouwen is omdat ik dat juist vind, ideologisch juist.  Het is een beetje een griezelige manier van doen, omdat je je eigen hart en ziel zo uitschakelt.  Natuurlijk juich ik de emancipatie van het vrouwenvoetbal toe, heel terecht dat daar zendtijd en geld en nog zo wat dingen voor worden vrijgespeeld. Maar het blijft voor mij boogschieten: of het nu m/v/x is, het houdt mijn aandacht niet vast.  De geheugensteun die het toch dragelijk maakt is mijn zusje, allang dood. Toen zij elf was en ik dertien, speelde ze tijdens een vakantie een prachtwedstrijd in een Italiaans bergdorp, stoer, verdedigend, niemand kwam er langs. Ik stond aan de kant, klappen, aanmoedigen, en was me er terdege van bewust dat volgens de toen geldende geslachtsrollen ik daar had moeten staan op dat stoffige veld. Zij vervulde voor mij een omgekeerd soort broederdienst, zoals dat vroeger heette in militaire termen: ik was als oudere broer vrijgesteld van voetbalverplichtingen vanwege jongere zus.  Het was in mijn jeugd nogal wat om als jongen niet van voetballen te houden. Je moest jezelf verantwoorden, je was een beetje verwijfd of misschien wel homo en zo verder. Het is ironisch dat dat nog sterker opging voor meisjes die juist wel van voetballen hielden: die moesten zich verantwoorden, waren waarschijnlijk lesbisch zonder het nog zelf te weten, ‘tomboys’ in ieder geval... Voor vrouwen is dat gelukkig veranderd. Het betaalde, mannelijke voetbal lijkt zich nog in zijn geheel af te spelen in Saoedi-Arabië.    Ik hoorde laatst een moeder zeggen dat ze haar dochter ‘maar niet aan het voetballen krijgt’. Het meisje was nu toch al tien.  Die groepsdwang is iets afschuwelijks, en ik heb het altijd als een mensenrecht beschouwd om als jongen niet van voetballen te hoeven houden. Is het al zo dat meisjes zich nu ook moeten verontschuldigen? Het ideaalbeeld blijft toch: ongeacht sekse of gender je eigen voorkeuren bepalen, zonder dat daar meteen maatschappelijke bonus- of strafpunten op staan.  Nu dat vrouwenvoetbal langzaamaan serieus genomen wordt, krijg je ook van die gillende ouders langs de lijn, die hun dochters in agressiviteit verre overtreffen. Er valt aandacht en status en voor de besten ook wat geld te vergeven. Gymnasiumdwang, viooldwang en voetbaldwang, dat laatste nu ook voor meisjes.  Emancipatie: drie kwart deel vooruitgang, een kwart nieuwe knechting.||https://www.nrc.nl//nieuws/2022/07/18/als-een-jongen-niet-van-voetbal-houdt-a4136703
2022-07-18||Artsen waarschuwen: haast is geboden bij de vaccinatie tegen apenpokken. Cijfers laten slechts 'het topje van de ijsberg' zien||In Amsterdam maken veel huisartsen zich zorgen over de apenpokken, weet Rob Hermanussen. „Er is veel onrust.” Hij leidt een grote huisartsenpraktijk (7.200 patiënten) in Amsterdam waar veel mensen komen uit de risicogroep: mannen met wisselende seksuele contacten met mannen. Afgelopen maandag organiseerde Soa Aids Nederland een webinar over apenpokken voor zorgverleners. Er waren zó veel geïnteresseerden, achthonderd, dat de digitale bijeenkomst moest worden herhaald. Donderdag maakte het RIVM bekend dat het aantal bevestigde gevallen van apenpokken sinds de recente uitbraak in Nederland is gestegen naar bijna 550. Bijna allemaal betreffen het mannen die seks hebben met mannen, maar in principe kan iedereen het virus krijgen, dat zich verspreidt via nauw contact zoals bijvoorbeeld bij knuffelen of seks. Volgens Hermanussen ligt het werkelijke aantal besmettingen veel hoger. „Veel mensen hebben beperkte symptomen en gaan niet naar de dokter. Ik vermoed ook dat symptomen vaak zo mild zijn dat wanneer iemand wél naar de dokter gaat, die niet aan apenpokken denkt. Daarbij heeft Belgisch onderzoek inmiddels aangetoond dat het ook voorkomt dat mensen geen symptomen hebben. Ook deze gevallen komen niet in de cijfers terecht.” Daarbij lopen de cijfers „per definitie achter de feiten aan” omdat de incubatietijd van apenpokken meestal op ruim een week ligt. Hermanussen roept minister Ernst Kuipers (Volksgezondheid, D66) op te erkennen dat de cijfers slechts „het topje van de ijsberg” tonen. Hij wil meer urgentie zien om sneller te vaccineren. Hij spreekt namens de adviesgroep seksuele gezondheid van  het Nederlandse Huisartsen Genootschap, de seksHAG, en namens veertien collega-huisartsen die veel werken met de risicogroep. Bij de GGD Rotterdam-Rijnmond vragen veel cliënten wanneer het vaccin beschikbaar komt, mailt arts Hannelore Götz. En dat hoort ze ook van andere centra seksuele gezondheid (soapoli’s). „Een begrijpelijke vraag. Tegelijkertijd weet ik dat de voorbereidingen voor deze campagne complex zijn en in volle gang.” Op 7 juli schreef Kuipers „zo spoedig mogelijk” te willen beginnen met vaccinaties –  eerst in Amsterdam, waar nu de meerderheid van de infecties plaatsvindt. Maar anderhalve week later weet de GGD Amsterdam nog niet wanneer de eerste preventieve prik kan worden gezet, zegt een woordvoerder. „Er wordt nu een plan van aanpak geschreven.” Enkele honderden mensen kregen overigens al een vaccin omdat zij nauw contact hadden met een bevestigde apenpokkenpatiënt. De prik moet ervoor zorgen dat eventuele ziekte milder verloopt. Kuipers definieert de doelgroep voor het preventieve vaccin als: mannen die seks hebben met mannen en transgender personen die nu de hiv-preventiepil PrEP krijgen via de GGD, daarvoor op de wachtlijst staan, of bij de soapoli bekend zijn met een verhoogd risico op soa, bijvoorbeeld omdat ze recentelijk zijn gewaarschuwd voor een soa of soa-klachten hebben gehad. Zo komen 32.000 mensen in aanmerking voor preventieve vaccinatie, bestaande uit twee doses. Nederland heeft 70.000 vaccins beschikbaar, net genoeg dus. Hermanussen wijst erop dat volgens het ‘deskundigenberaad’, dat het advies schreef waarop Kuipers vaart, leden uit de risicogroep niet alleen bij de soapoli van de GGD komen, maar ook bij andere zorgverleners, zoals de huisarts. „Ik zou de minister willen oproepen zich aan dat advies te houden.” Hij erkent de schaarste aan vaccins, en wil daarom dat de minister in Europees verband aandringt op uitbreiding van de productiecapaciteit. De levertijd van het vaccin, dat nu nog wordt gemaakt door één Deens bedrijf, ligt volgens het deskundigenberaad op anderhalf jaar. Hermanussen „wil weten waarom dat zo is”. Met corona was een vaccin in anderhalf jaar bedácht. Ook Soa Aids Nederland vindt dat het vaccineren sneller moet beginnen en dat de vaccins direct verstrekt moeten worden aan alle GGD’en. Het RIVM zegt „zo snel mogelijk” te willen beginnen, maar stelt dat de vaccinatiecampagne wel „zorgvuldig” moet verlopen. Een woordvoerder wijst erop dat nog niet bekend is hoe effectief het pokkenvaccin is: de fabrikant heeft het in Europa niet geregistreerd als preventief vaccin voor apenpokken (wat in de VS en Canada wel is gebeurd). Daarom moeten ontvangers ervan extra toestemming geven. Er moet een registratiesysteem komen voor eventuele bijwerkingen en een parallel onderzoek om de effectiviteit van de vaccins te meten. De totale kosten bedragen naar schatting ruim 3 miljoen euro. Ook moet er personeel worden „opgeleid en opgelijnd” in vakantietijd, aldus het RIVM, en gezien de schaarste aan vaccins moeten „uitnodigingen op een zorgvuldige manier worden verstuurd”. Een aantal personen uit de doelgroep is   „om privacy-redenen niet onder de eigen naam geregistreerd” bij de soapoli, wat het wellicht moeilijker maakt hen te bereiken. Soa Aids Nederland geeft wel aan dat de vaccinatiebereidheid onder de doelgroep hoog is.  „Er moeten nu klappen gemaakt worden”, zegt huisarts Hermanussen. Volgens hem heerst bij het RIVM de angst „het niet perfect” te doen. „Ik denk niet dat je bang moet zijn dat je iemand te veel vaccineert.” Hij ruimt met liefde enkele weekenden in om zelf te prikken. „Mannen die seks hebben met mannen leven echt niet op een andere planeet. Zij hebben ook contacten in de rest van de samenleving. We zien nu voornamelijk jonge, gezonde mensen die apenpokken krijgen, maar wat gebeurt er als het overslaat op ouderen? Of kinderen? We hebben geen idee.”||https://www.nrc.nl//nieuws/2022/07/18/laat-risicogroep-snel-vaccineren-a4136698
2022-07-18||Innovatie als tegenwicht in een cyclische markt||De donkere recessiewolken die zich samenpakken boven de economie zorgen deze weken voor een ronduit slecht beurssentiment. Zelfs de koersen van bedrijven in de chipindustrie – afgelopen jaar toch echt de rocksterren van de AEX – moeten het ontgelden. Chipmachinemakers ASML en ASMI bijvoorbeeld, zagen beide hun koers sinds maart  dalen met zo’n 30 procent.  De koers van het veel kleinere BE Semiconductor Industries uit Duiven piekte in maart op 85 euro. Sindsdien verloor het aandeel bijna 50 procent van zijn waarde. Inmiddels staat de koers op 48 euro.  Besi, zoals het bedrijf  de naam afkort, maakt in tegenstelling tot ASML en ASMI geen machines waarmee chips worden geproduceerd. Het bedrijf verkoopt machines voor de afwerking van chips. Het nieuwste product in Besi’s portefeuille  is een machine waarmee verschillende chips op ingenieuze wijze aan elkaar worden gekoppeld. Hybrid bonding heet dat in vaktermen.  Aanstaande donderdag presenteert Besi de resultaten van het tweede kwartaal. „De cijfers zullen goed zijn”, zegt Michael Roeg, analist bij Degroof Petercam, „maar daar hebben we op de beurs niet zoveel aan. Beleggers kijken juist vooruit en zien eindmarkten die stagneren.” Hij doelt daarmee op de vraag naar consumentenelektronica zoals mobiele telefoons en laptops.   „Wereldwijd gaat ongeveer een kwart van de geproduceerde halfgeleiders  naar smartphones, voor Besi is dat zelfs 40 procent”, zegt ook ING-analist Marc Hesselink. „Als consumenten vanwege inflatie minder telefoons kopen, gaat die vraag direct omlaag.” Nu is het niet zo dat klanten van Besi hun machines  afbestellen, zegt Hesselink, maar de aanschaf van een nieuwe machine zullen ze misschien even uitstellen.  Belangrijker dan de huidige omzet- en winstcijfers is donderdag dus de informatie over het orderboek van Besi. „Al vier kwartalen op rij had de orderintake een waarde van zo’n 200 miljoen euro”, zegt Roeg. „Misschien is dat nu plotseling maar 50 miljoen, of juist wel 300 miljoen. Dat is waar de koers op gaat reageren.” Een verwachting heeft hij niet, het kan volgens hem nog alle kanten op. Hesselink verwacht wel te gaan zien dat de orderintake is gedaald. „De vraag is alleen: hoe erg is het? En belangrijker: is de bodem daarmee bereikt of worden de komende kwartalen nog slechter? Dat is natuurlijk moeilijk te voorspellen.” Echt reden tot zorg  is er niet, daar zijn beide analisten het over eens. De chipindustrie is bij uitstek een cyclische markt. Recessie of geen recessie,  koersschommelingen horen er nu eenmaal bij. En een risico voor de continuïteit van het bedrijf is dat niet, zegt Roeg, want zelfs bij een flink dalende omzet blijft Besi een winstgevend bedrijf.  Bovendien, met hybrid bonding heeft Besi „goud in handen voor de toekomst”, aldus Hesselink. Aan het nog kleiner maken van chips zit uiteindelijk een grens, daarom zal het belangrijker worden chips op steeds compactere manier aan elkaar te verbinden: door hybrid bonding. Besi heeft een flinke voorsprong op concurrenten in dit segment. Hesselink: „Als je bedenkt hoe het bedrijf er over een paar jaar voor staat,  is de risico-rendementsverhouding met de huidige koers dus juist aantrekkelijk.”    De machine met de nieuwe techniek is net op de markt en genereert tot dusver slechts een klein deel van de omzet. Roeg: „Het zou prettig zijn als de hybrid-bondingtak anticyclisch zou groeien en daarmee een eventuele omzetdaling wat zou compenseren.” Maar daarvoor komt de dreigende recessie van dit moment waarschijnlijk nog te vroeg. ||https://www.nrc.nl//nieuws/2022/07/18/innovatie-als-tegenwicht-in-een-cyclische-markt-a4136670
2022-07-18||Column | De mythe van een ‘eeuwig Nederland’||
		Marijn Kruk schrijft om de week een column over de politiek en verbeelding van de Klimaattijd. 
	 

							Marijn Kruk schrijft om de week een column over de politiek en verbeelding van de Klimaattijd. 
						
 
Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS).
 Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS). 

								Meer artikelen van Marijn Kruk
							
 De heftigheid van het boerenprotest beneemt het zicht op  de acties van klimaatactivisten. Zo blokkeerden leden van Exctinction Rebellion onlangs kortstondig de A12. De uit Engeland overgewaaide beweging blinkt uit door disruptieve acties. Ze blokkeren wegen en organiseren zogeheten Die Ins, waarbij leden voor dood liggen in de openbare ruimte. In april spoten leden van de beweging flessen nepbloed leeg bij het kantoor van Shell in Rotterdam.  De meer ontwrichtende klimaatacties leidden tot onbegrip en frustratie. Zo ging onlangs een filmpje viral van een snelwegblokkade in Maryland (Verenigde Staten). Activisten (niet van Extinction Rebellion) eisten hier dat president Biden een klimaatnoodtoestand afkondigt. Een vastgeraakte automobilist trad naar voren en stelde dat hij op borgtocht vrij was uit de gevangenis en terug de cel zou in moeten indien hij te laat zou komen op zijn werk. Hij smeekte doorgelaten te worden. De activisten bogen niet, ook niet toen de man zijn getatoeëerde bovenlijf in de strijd gooide.  Hardvochtig, maar wel consequent. De opwarmende aarde maakt immers ook geen uitzonderingen. Die denkt niet, ‘dat kuststadje ontzie ik’, of ‘die gletsjer daar mag bevroren blijven’. Maar in de publieke opinie werkt dat toch anders. Gespind door radicaal-rechtse influencers op sociale media werd het ineens een heel menselijk verhaal van je leven willen verbeteren versus starre activisten met een abstract ideaal. Drie keer raden naar wie de sympathie uitging.  Bij de boeren werkt het ook zo, zeker nu vanuit  conservatief rechts wordt gedaan alsof de stikstofplannen niet zozeer een manier zijn om de Nederlandse biodiversiteit te redden, maar een ideologisch gemotiveerde aanval op het boerenleven, ‘als drager van de plattelandscultuur’. Daar horen waarden bij: ‘traditie, gemeenschapszin, conservatisme, dorpscultuur, geografische worteling’.  Oftewel: wat in de kern gaat over de hoeveelheid ammoniak in de grond wordt identitair gemaakt en vervolgens moreel geladen. Aan de ene kant heb je de gewortelde boeren (goed); aan de andere kant de ‘globalistische progressieven’ in de grote steden die de rest van de samenleving ‘een veganistische levensstijl willen opdringen’ (slecht).  Van een kwestie met als inzet de Nederlandse biodiversiteit zijn we zo in een wip bij klassiek wij-zij-denken. Het was een beproefde tactiek van populistisch reactionair rechts de afgelopen jaren, en tegelijk iets dat links tot waanzin drijft. Want hoe kan het dat links steeds verliest, terwijl het met de toenemende ongelijkheid, de wooncrisis en evidente klimaatverandering electoraal goud in handen heeft?  Een denker als de Belgische Chantal Mouffe pleitte eerder voor een ‘links populisme’, een links dat de harde tegenstelling niet schuwt en ook uit naam van ‘het volk’ durft spreken. Anderen pleitten ervoor om rechtse thematiek over te nemen, en wijzen op het Deense model. Weer anderen denken dat het vooral een kwestie van storytelling is: het ontbreekt aan een pakkend verhaal, aan emotie. De linkse idealen, wortelend in de Verlichting, zijn vaak abstract: gelijkheid, rechtvaardigheid, en nu ‘klimaat’. Ze doen een beroep op de rede, op het geweten, en juist daar wringt het. Tot het potsierlijk werd, was ‘klimaatdrammer’ een briljante en in de VVD graag gebruikte vondst. Overtuigen, het beroep op de rede, heeft nu eenmaal beperkingen. Wel eens iemand ervan overtuigd verliefd op je te worden?   Ik zou zeggen: laat je geen zand in de ogen strooien en prik door de  geschetste mythe heen van een ‘eeuwig Nederland’ van keuterboertjes die één zijn met de hen omringende natuur. Dat is juist verdwenen! Als er al iets de van zichzelf vervreemde moderniteit ademt is het wel onze bio-industrie of ons  akkerland dat stijf staat van de pesticiden. Juist de stikstofcrisis leent zich voor een emotioneel nostalgisch verhaal. Ook klimaatactivisten ontkomen er niet aan om af te dalen tot het reptielenbrein. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/18/de-mythe-van-een-eeuwig-nederland-a4136666
2022-07-18||Kawaii||In Japan heb je de zogenaamde Kawaii-cultuur. Kawaii betekent schattig en in Japan beheersen ze de kunst van de schattigheid als geen ander. Misschien herinnert u zich het officiële vliegtuig van het voetbalteam tijdens het laatste WK: dat was beschilderd met Pikachu. Ik heb geen seconde van dat hele WK gezien, maar het vliegtuig vond ik geweldig. Ook omdat het zo verfrissend uitstak in die macho en testosteron voetbalwereld. Knuffels, spelletjes, broodtrommels, jurkjes, schoenen. Wie zich in schattigheid wil onderdompelen, kan in Japan naar hartelust winkelen. En eten. Want natuurlijk wordt diezelfde knuffelbaarheid ook vertaald naar gerechten. Vooral de bento-box, een soort lunchbox met fantastische kleine gerechten, geeft alle ruimte aan creatievelingen met een zachte inborst of kleine kinderen. Rijst in beertjesvorm, bijvoorbeeld.  Je vindt zo’n bentobox in Vegan Rainbow Food, ‘60 kleurrijke recepten’, van Jason Tjon Affo die bekend werd met zijn instagrampagina @theindigokitchen. Neemt u maar een kijkje, dan ziet u die schattige bento-box.  Jason Tjon Affo is onmiskenbaar van de Instagramgeneratie. Zijn gerechten zien er fantastisch uit. Hij speelt met kleur en dat betekent dat roze en lichtblauw niet ontbreken in hartige gerechten. De presentatie is speels, vrolijk en heel erg van nu. Zonder afbreuk te doen aan waar het uiteindelijk om gaat: de smaak. Dat is namelijk een bezwaar dat ik heb tegen die visueel geweldige lekkernijen die je overal op sociale media ziet: het uiterlijk blijkt vaak beter dan de smaak. Natuurlijk eet je met je ogen, maar na de ogen is je mond aan de beurt en die fop je niet zomaar.  Bij Jason Tjon Affo zit het met de smaak wel goed. Hij maakt creatieve, plantaardige gerechten die geïnspireerd zijn op de Surinaamse en internationale keuken. Dit is het derde boek van de jonge kookboekauteur, fotograaf en foodstylist die niet alleen de recepten bedenkt en de teksten schrijft, maar ook de styling en fotografie van zijn boeken verzorgt. Hij is duidelijk een multi-talent met gevoel voor smaak.  Vegan Rainbow Food kan door al die kleuren wellicht wat frivool overkomen voor de serieuze veganist, maar dat zou zonde zijn, want de recepten zijn de moeite waard, zeker voor wie zijn vleesvrije repertoire wil uitbreiden.  Vegan Rainbow Food Jason Tjon Affo Becht 224 blz. €25,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/18/thuiskok-kawaii-a4136665
2022-07-18||In het midden||Horizontaal:  1.  Oproer 6.  Aanspraak 9.  Sterrenbeeld 10.  __ Char, won in 2011 een ‘fokking’ Gouden Kalf 11.  Zoon van Jozef Israëls 14.  Jezus __ 16.  Lombardische rivier 19.  Zuivelproducent 20.  Eb en vloed 22.  Appeltaartappel 24.__ Games, hit van Jewel 25.  Vader van Carrie ten Napel 26.  Aziatische krijger 27.  ‘Nieuwe pilotenstaking bij __ in België en Spanje op komst’     Verticaal:   1.  In alle richtingen kijken 2.  Mystieke waarnemingen 3.__ di biciclette, filmklassieker 4.  Zusterstad van Wenen? 5.  Mag je kiezen als je een lot koopt 6.  Misdaadserie 7.  Hoger opgeleide vrouw 8.  Amerikaanse generaal in WO I, II en Korea 12.  Bloederige filmcyclus 13.  Hoofdstedelijk dancefestival 15. The Big Bang __, sitcom 17.  Mastenbroek of Cramer 18.  Past voor laten of tenderen 21.  Rapport 23.  High __  Oplossing puzzel 15 juli. Horizontaal: 1. ATTACK 6. KEANU 10. CEO 11. EROGEEN 13. DEMONEN 15. RANGE 17. CU 18. STEK 19. IER 23. MEA 24. ARES 25. LE 27. ANJER 29. ANNABEL 31. SMURRIE 32. IT’S 33. CLAUS 34. ENIGST Verticaal: 1. AC/DC 2. TEEUWEN 3. TOM 4. CENTAURUS 5. KREET 6. KERSTENEN 7. EEA 8. ANNIE 9. UBER 12. ONKLAAR 14. OS 16. GEKLETS 20. KAJSA 21. ERNIE 22. ISA 23. MARC 26.  ELST 28. EMU 30. BIG In het midden: WK ATLETIEK||https://www.nrc.nl//nieuws/2022/07/18/in-het-midden-a4136664
2022-07-18||Sudoku van maandag 18 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/18/sudoku-a4136661
2022-07-18||Opinie | Naturel||Een dag of tien ben ik in Lviv, Oekraïne, om een serie portretten te maken. Vandaag, na het luchtalarm, is Andriy aan de beurt. Ik ken hem sinds een paar dagen en Andriy maakt de dingen graag een beetje moeilijker dan ze zijn. Ik geef een simpele instructie: „Kijk in de camera zonder te lachen.” Andriy denkt even na en zegt:  „Moet ik mezelf zijn of moet het naturel?” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/18/naturel-a4136651
2022-07-18||Parlement Noord-Macedonië stemt in met compromis voor EU-lidmaatschap||Het parlement van Noord-Macedonië heeft zaterdag ingestemd met een Frans plan dat toetreding tot de EU mogelijk moet maken. Dat meldt persbureau Reuters. Het compromis maakt een einde aan langdurige tegenwerking door Bulgarije, dat uit onmin over de vermeende slechte behandeling van de Bulgaarse minderheid in Noord-Macedonië voorkwam dat het land EU-lid kon worden. Het Franse voorstel houdt in dat de Noord-Macedonische grondwet vastlegt dat die minderheid dezelfde rechten krijgt en op dezelfde wijze behandeld wordt als andere inwoners. Ook hoeft Bulgarije de Macedonische taal niet officieel te erkennen. 68 van de 120 Noord-Macedonische parlementsleden stemden in met het plan. De oppositie verliet vóór de stemming uit protest de zaal. Premier Dimitar Kovacevski zei na afloop van de stemming:  „Vandaag openen we een nieuw perspectief voor ons land. Vanaf vandaag bewegen we met versnelde tred om ons bij de EU-familie te voegen.”  Volgens Kovacevski vindt dinsdag de eerste ontmoeting tussen zijn regering en de EU plaats. Ook voorzitter van de Europese Commissie Ursula von der Leyen zei zaterdag dat door de stemming  de weg nu is vrijgemaakt om „spoedig” met onderhandelen te beginnen. Het compromis tussen Bulgarije en Noord-Macedonië heeft ook gevolgen voor buurland Albanië, waarvan  toetreding de EU was gekoppeld aan die van Noord-Macedonië. Premier Edi Rama zei na de uitslag dat hij aankomende maandag meteen een delegatie naar Brussel stuurt om ook gesprekken over toetreding te beginnen. Noord-Macedonië is al sinds 2005 kandidaat-lid van de EU, maar toetreding werd eerst door Griekenland en toen door Bulgarije gedwarsboomd. De recente toetredingsstappen van Oekraïne en Moldavië voerden echter de druk op Bulgarije op om zijn verzet te staken.||https://www.nrc.nl//nieuws/2022/07/18/eu-uitbreiding-parlement-noord-macedonie-stemt-in-met-compromis-voor-eu-lidmaatschap-a4136686
2022-07-18||Derde wereldtitel op rij voor Nederlandse hockeysters na winst op Argentinië||De Nederlandse vrouwenploeg is voor de derde keer op rij wereldkampioen hockey geworden. De finale tegen Argentinië werd met 3-1 gewonnen. Maria Verschoor, Frédérique Matla en Felice Albers scoorden voor de Nederlandse ploeg. In het tweede kwart van de wedstrijd opende Verschoor de score en al snel maakte Matla er 2-0 van. Het Nederlandse elftal kwam via Albers op 3-0, waarna Argentinië via Agustina Gorzelany de eer redde voor haar land. Vorig jaar speelde Nederland in de finale ook al tegen Argentinië en ook toen eindigde de finale in 3-1. De Nederlandse vrouwenploeg heeft nu twaalf wereldtitels gewonnen. De finale tegen Argentinië is de laatste wedstrijd van interim-bondscoach Jamilon Mülders. Mülders was de tijdelijke opvolger van Alyson Annan, die vorig jaar werd ontslagen na een geschil met de hockeybond. Paul van Ass wordt als nieuwe bondscoach de opvolger van Mülders.||https://www.nrc.nl//nieuws/2022/07/17/derde-wereldtitel-op-rij-voor-nederlandse-hockeysters-na-winst-op-argentinie-a4136707
2022-07-18||Zelensky ontslaat hoofd veiligheidsdienst en procureur-generaal||De Oekraïense president Volodymyr Zelensky heeft zondag zijn jeugdvriend en hoofd van de veiligheidsdienst Ivan Bakanov ontslagen. Daarnaast is procureur-generaal Iryna Venediktova de wacht aangezegd. Dat schrijft de president in een verklaring op zijn website.  Bakanov en Vendiktova zijn volgens Zelensky ontslagen vanwege verraad, al leverde hij voor die uitspraken geen bewijs. Meer dan zestig van hun werknemers zouden in door Rusland bezette gebieden zijn achtergebleven en daar „tegen” Oekraïne hebben gewerkt.  Vendiktova leidde als procureur-generaal onderzoek naar ruim 18.000 zaken van vermeende oorlogsmisdaden. Bakanov was sinds 2019 het hoofd van de Oekraïense veiligheidsdienst.  Correctie (18 juli 2022): In een eerdere versie van dit artikel stond dat Bakanov en Venediktova zelf achterbleven in bezette gebieden, maar het ging om meer dan zestig van hun werknemers.  Dat is hierboven aangepast.||https://www.nrc.nl//nieuws/2022/07/17/zelensky-ontslaat-hoofd-veiligheidsdienst-en-procureur-generaal-a4136706
2022-07-18||Politiek geestverwante van Mussolini ruikt aan de macht. Wordt Giorgia Meloni de volgende premier van Italië?|| In het oudemannenbastion van de Italiaanse politiek kan niemand meer om   Giorgia Meloni heen. De 45-jarige blondine uit Rome, al sinds haar vijftiende een rechtse militante, staat aan het roer van een partij met duidelijke wortels in het fascisme. Fratelli d’Italia (Broeders van Italië, wat naar de eerste zin van het Italiaanse volkslied verwijst) koos als enige partij voor de oppositie tegen de regering van Mario Draghi, en schoot  omhoog in de peilingen. De regeringscrisis speelt haar in de kaart. Die brak vorige week uit, toen de Vijfsterrenbeweging, een grote regeringspartner, in de Senaat weigerde mee te stemmen over een steunpakket. Premier Mario Draghi beschouwde dit als een vertrouwensbreuk, en hij bood zijn ontslag aan. De Italiaanse president Sergio Mattarella weigerde dit, en stuurt Draghi woensdag naar het parlement. Mondt deze crisis uit in vervroegde verkiezingen, dan  maakt Meloni als vrouw van Italiaans rechts een zeer goede kans die te winnen. Bij de verkiezingen van 2018 behaalde haar partij  nog 4,3 procent. Maar inmiddels schommelen de Fratelli    rond de  22 procent. De partij zit in een nek-aan-nekrace met de centrum-linkse Partito Democratico (PD). Maar anders dan de PD voert Meloni de strijd om de kiezer niet alleen. Ze vormt een politiek bondgenootschap met de centrum-rechtse ex-premier Silvio Berlusconi, in wiens regering ze op haar 31ste minister van Jeugd was, en met de rechts-populist Matteo Salvini. Krijgen de opiniepeilers gelijk, dan kan Broeders van Italië met Berlusconi’s Forza Italia en Salvini’s Lega straks zonder andere partijen een (radicaal-)-rechtse regering vormen. Hoe rechts die dan precies wordt, zal moeten blijken. Maar het mag duidelijk zijn dat Forza Italia, de meest gematigde partij in het bondgenootschap, al lang niet meer het stemmenkanon is uit de hoogtijdagen van Berlusconi. Meloni streeft hem, maar ook Salvini, met gemak voorbij. Vrijdag gebruikte ze een live interview op de site van Corriere della Sera handig om haar bondgenoten aan een oude afspraak te herinneren: de grootste partij in de alliantie levert de kandidaat-premier. „Ik zie niet in waarom voor Broeders van Italië andere regels zouden gelden.” Honderd jaar na de Mars op Rome, die Benito Mussolini aan de macht bracht, zou Italië zo een regeringsleider kunnen krijgen uit een partij met wortels in het fascisme. Hoe alarmerend is dat? Hoe radicaal is Meloni  echt? De oorsprong van haar partij is helder. Broeders van Italië is de natuurlijke opvolger van Alleanza Nazionale (Nationale Alliantie), een rechtse partij die voortvloeide uit de Movimento Sociale Italiano (Italiaanse Sociale Beweging), in 1946 opgericht door sympathisanten van Mussolini. Meloni komt uit de jongerenafdeling van Alleanza Nazionale, die onder  Gianfranco Fini echter evolueerde naar een centrum-rechtse regeringspartij die afstand wilde nemen van Mussolini’s erfenis. Maar Fini is al jaren van het politieke toneel verdwenen. En Meloni is uit ander hout gesneden. In het logo van Broeders van Italië prijkt opnieuw de vlam in de Italiaanse driekleur, een verwijzing naar de brandende vlam bij Mussolini’s graf. Haar verkiezingscampagne van 2018 trapte ze af in Latina, bij Rome, door de fascisten gebouwd. Ze deed dat in het gezelschap van Rachele Mussolini, kleindochter van de Duce, nu  gemeenteraadslid in Rome. Eveneens in 2018 zei Meloni in een tv-interview dat de Italiaanse neo-fascistische groeperingen Casapound en Forza Nuova „niet xenofoob” zouden zijn. „Zoiets zou ze vandaag vermoedelijk niet herhalen”, meent Giovanni Orsina,  directeur van de Luiss School of Government aan de Luiss-universiteit in Rome. Volgens Orsina heeft Meloni een evolutie doorgemaakt. Broeders van Italië is volgens hem een post-fascistische partij, maar dat is in zijn ogen totaal iets anders dan een neo-fascistische partij, die het fascisme in ere wil herstellen. „Mussolini was antidemocratisch en dus tégen verkiezingen – heel wat anders dan Meloni, die voortdurend om verkiezingen roept.” Door de snelle groei van Broeders van Italië zijn post-fascisten in de partijrangen volgens Orsina zelfs in de minderheid. „Die harde kern is niet groter dan 4 procent, het resultaat bij de meest recente verkiezingen.” Meloni haalt ook stemmen weg bij Salvini’s Lega, en bij onbesliste kiezers, die niet ideologisch zijn, en zich laten verleiden door de populairste politica van het moment.   Broeders van Italië is een nationaal-conservatieve partij, zegt Orsina. Hij erkent dat Meloni sterk ideologisch is, maar buiten Italië krijgt ze volgens hem vaak een te extreem label opgeplakt, zoals ‘de Italiaanse Le Pen’. „Tijdens de Franse verkiezingsstrijd tussen Marine Le Pen en Emmanuel Macron nam Meloni nadrukkelijk géén standpunt in.” Broeders van Italië zit in het Europarlement ook in de fractie van de Europese Conservatieven en Hervormers (ECR), en niet bij de radicaal-rechtse ID-fractie met daarin Alternative für Deutschland, stipt de professor aan. Maar in Meloni’s Europese fractie zit wél het uiterst-rechtse Spaanse Vox. Vorige maand vuurde ze de militanten van Vox aan in het Zuid-Spaanse Andalusië, met een schreeuwerige speech waarin ze fulmineerde „tegen massa-immigratie en islamistisch geweld”, en  pleitte „vóór de natuurlijke familie en tégen de lhbt-lobby”. Volgens journalist Paolo Berizzi, die uiterst rechts in Italië onderzoekt en wegens neo-fascistische bedreigingen  onder bescherming staat, toont Meloni buiten Italië haar ware gelaat, en geldt dat ook voor Salvini, die al te gast was bij uiterst rechts in België. „In Italië trachten ze de kiezers niet te doen schrikken, maar in het buitenland gaan ze helemaal los. Daar  vallen de maskers af.” Meloni heeft ook goede banden met de Republikeinse partij van Donald Trump. In februari sprak ze  op de CPAC-conferentie in Florida, de jaarlijkse hoogmis van conservatief Amerika. In haar toespraak vergeleek ze de migratiecrisis aan de Mexicaanse grens met Sicilië. „Duizenden migranten stromen binnen, gaan in sloppenwijken wonen, kalven het salaris van onze eigen arbeiders af, en zetten vaak de stap naar de criminaliteit.” Net als Salvini is Meloni hevig anti-immigratie en kritisch op de EU. Maar terwijl Salvini’s Lega banden had met de Russische president Vladimir Poetin, heeft Broeders van Italië die niet. Meloni veroordeelde prompt en ondubbelzinnig de Russische invasie in Oekraïne en bepleit een sterke relatie met de VS. Dat standpunt is dan weer lastig te slikken voor de oude, post-fascistische achterban.  Na  de regeringscrisis stak  Meloni prompt een bord op: ‘Verkiezingen, nu!’   Zij is   er klaar voor.   
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/17/politiek-geestverwante-van-mussolini-ruikt-aan-de-macht-a4136701
2022-07-18||Extreme hitte verwacht in heel Nederland, Vierdaagse schrapt dag één|| De eerste wandeldag van de Nijmeegse Vierdaagse, die  dinsdag zou beginnen, wordt geschrapt vanwege de verwachte hitte.  Vanaf maandag treedt ook het zogeheten Nationale Hitteplan in werking, zo heeft het Rijksinstituut voor Volksgezondheid en Milieu (RIVM) zondag afgekondigd. Het instituut waarschuwt voor smog. Het RIVM adviseert mensen die gevoelig zijn voor smog om  binnen te blijven, en zware lichamelijke inspanning te beperken. Naar verwachting houden de hoge temperaturen tot en met woensdag aan. Dinsdag wordt het het warmst, voorspelt het KNMI, met temperaturen tot boven de 35 graden. Het RIVM adviseert mensen om zich goed in te smeren met zonnebrand, voldoende water te drinken en intensieve beweging  te beperken. De extreme weersvoorspellingen waren voor de organisatie van de Vierdaagse reden om dag één van het wandelevenement te schrappen. Dat betekent dat deze editie zal bestaan uit drie in plaats van vier dagen: van woensdag 20 juli tot en met vrijdag 22 juli. Marsleider Henny Sackers noemt het besluit „historisch”. De weersomstandigheden zijn dinsdag volgens Sackers „nog slechter dan we in 2006 hebben meegemaakt”. Tijdens die editie van de Vierdaagse, met eveneens temperaturen boven de 30 graden, zijn twee wandelaars overleden. Vanwege de hitte is het volgens de marsleider „niet verantwoord” om op dinsdag te gaan wandelen. De alternatieven die op tafel lagen, zoals het inkorten van de afstanden of op dinsdag eerder van start gaan, waren „niet toereikend”. De beslissing volgt op overleg tussen het bestuur, de medische dienst, een inspanningsfysioloog, een sportpsycholoog en het Rode Kruis. Na twee jaar geen Vierdaagse door de coronamaatregelen had „iedereen zich er enorm op verheugd”, reageert de Nijmeegse burgemeester Hubert Bruls op de persconferentie. Hij zei de teleurstelling te begrijpen, maar het besluit te steunen. De Vierdaagse gaat woensdagochtend om 04.00 uur van start met ruim 42.000 deelnemers. De verwachte hitte is niet alleen voor wandelaars een risico. Daarom heeft het RIVM voor het hele land het Hitteplan afgekondigd. Het RIVM maakt zich vooral zorgen om ouderen. „Omdat zij hun lichaamstemperatuur slechter onder controle kunnen houden en minder snel een dorstgevoel hebben.” Ook daklozen, chronisch zieken, mensen met overgewicht en jonge kinderen zijn risicogroepen. Door de hitte kunnen kwetsbaren hoofdpijn hebben, zich moe voelen, of moeite hebben zich te concentreren. Ook kunnen ernstigere gezondheidsproblemen optreden, als uitdroging en een hitteberoerte. Ook Rijkswaterstaat stelt, vanaf 10.00 uur maandagochtend, het zogenoemde hitteprotocol in werking. Dat betekent dat er direct een bergingsauto naar een ongeval of een auto met pech wordt gestuurd. „Hiermee voorkomen we dat mensen langer dan nodig in de hitte op het warme asfalt staan”, aldus Rijkswaterstaat. De organisatie adviseert automobilisten „voldoende flesjes (koud) water” mee te nemen. „Ook als je maar een kort stukje de weg op gaat. De asfalttemperatuur kan op tropische dagen tot boven de 50 graden uitkomen. Als je dan onverhoopt met pech langs de weg komt te staan kun je het al snel erg warm krijgen.” Ook dringt Rijkswaterstaat er bij automobilisten op aan een paraplu mee te nemen. „Dat klinkt misschien gek als het buiten 30 graden en onbewolkt is, maar ook dan kan een paraplu heel goed van pas komen. Langs de weg is  weinig schaduw. Als je in tropische temperaturen met pech langs de weg komt te staan biedt een paraplu goede bescherming tegen de zon.” De hitte die Europa teistert, heeft over grote delen van het continent steedse verregaandere gevolgen.  In Spanje en Portugal zijn  honderden inwoners in anderhalve week tijd  bezweken. Het gaat om 360 hitte-gerelateerde sterfgevallen in Spanje en 238 in Portugal; overwegend ouderen met onderliggende kwalen.  Spanje noteerde afgelopen weekend op plekken meer dan 45 graden Celsius. Daar zorgt de hitte voor extreme droogte, die vervolgens tot branden leidt. Nabij toeristentrekpleister Mijas woedt een natuurbrand die drieduizend inwoners en toeristen tot evacuatie dwong. In Portugal, waar de temperaturen na recordhoogtes inmiddels iets lijken terug te lopen, hebben branden zo’n 25.000 hectare natuurgebied verwoest.  In Frankrijk worden voor begin deze week piektemperaturen van boven de 40 graden verwacht. In de Zuidwest-Franse regio Gironde is het aantal evacuees dat op de vlucht is voor natuurbranden opgelopen tot zo’n 16.000. De vlammen hebben in die regio inmiddels zo’n tienduizend hectare aan natuurgebied verwoest. Ook in Kroatië en Turkije woeden bosbranden. De Britse regering heeft na een noodvergadering zaterdag voor het eerst een ‘rood’ hitte-alert laten uitgaan; het land houdt maandag en dinsdag rekening met  40 graden Celsius, ruim boven het in 2019 gevestigde hitterecord van 38,7 graden.||https://www.nrc.nl//nieuws/2022/07/17/extreme-hitte-verwacht-vierdaagse-schrapt-dag-een-a4136700
2022-07-18||Jonkies geven Oranje Leeuwinnen een nieuwe impuls||Op een snikhete avond in Sheffield vormde het oude stadion Bramall Lane het decor van een film met een ontknoping waar  de hoofdrolspelers kort na de wedstrijd nog van moesten bijkomen: het ongeloof was af te lezen op de gezichten van de Nederlandse voetbalsters. Terwijl ze de pers te woord stonden, klonk buiten het gejuich van de meegereisde fans die het team opwachtten bij de bus. Hun geduld was aardig op de proef gesteld, totdat Nederland in een knotsgek laatste kwartier, met vers geschut vanaf de bank, over de Zwitsers heen walste. Het resultaat van het slotoffensief: 4-1.  Het was de avond waarop het nieuwe Oranje eindelijk zijn gezicht toonde, met een mengeling van oudgedienden en jong talent. Hoewel bondscoach Mark Parsons tegen Zwitserland in eerste instantie teruggreep op zijn vertrouwde basisopstelling, met Aniek Nouwen, hersteld van een enkelblessure, en Jackie Groenen, terug na een positieve coronabesmetting. Na een matige eerste helft, waarin beide teams elkaar in evenwicht hielden, barstte in de tweede helft de strijd los. Het was Luana Bühler die Nederland in het zadel hielp door de bal in eigen doel te koppen na een inzet van Stefanie van der Gragt uit een corner van Sherida Spitse. Nederland kon vijf minuten genieten van de voorsprong voordat Zwitserland op gelijke hoogte kwam.  Oranje ontsnapte zelfs aan een achterstand, dankzij  Daphne van Domselaar, die een heldenrol vervulde. „Ik zeg het niet snel, maar ik denk dat ik vandaag belangrijk ben geweest”, zei de jonge keeper na afloop. „Of ik Nederland in het EK heb gehouden? Dat weet ik niet. Als we niet die vier doelpunten hadden gemaakt, had het anders kunnen lopen.” Die doelpunten had Nederland mede te danken aan Victoria Pelova en Romée Leuchter, die haar EK-debuut bekroonde met twee treffers. „Ik had niet eens verwacht dat ik erin zou komen. Ik moest warmlopen, maar ja, dat doe ik wel vaker. En nu sta ik hier, op misschien wel de avond van mijn leven”, zegt Leuchter. Van zenuwen lijkt, ondanks de onervarenheid, bij de meeste jonkies geen sprake. Esmee Brugts  mocht weer speelminuten maken in haar achtste interland. Ze draaide haar directe tegenstander dol en is met haar onbevangenheid en flamboyante stijl hard op weg om de nieuwe publiekslieveling te worden van  Oranje, Die onbevangenheid is de kracht van het elftal, vindt Kerstin Casparij, die ook weer in mocht vallen. „Meiden staan juist te popelen om erin te komen”, zei Casparij. „Iedereen zit vol energie op de bank, klaar om in te vallen. Dat voel je.” Qua aantal interlands achter hun naam – Van Domselaar speelde er vier, Casparij elf, Brugts acht – zijn ze nog mijlenver verwijderd van ervaren krachten als Spitse (205), Daniëlle van de Donk (129) en Dominique Janssen (87). Van scheve gezichten is geen sprake. „Ik vind het juist mooi voor de meiden die erin komen, dat ze eindelijk kunnen laten zien hoe goed ze zijn”, zegt Janssen. Aan het vormen van een eenheid binnen het team is een maandenlang proces voorafgegaan. Ervaren speelsters gave aan dat het aan hen  was om de jonkies door het toernooi te leiden. „We hebben een rol als mentor”, sprak Vivianne Miedema tijdens de voorbereiding in Zeist. Ook zei ze dat er veel respect is voor de jonge meiden en dat het een goed teken is dat er nieuw talent doorstroomt. „Het niveau van deze groep ligt hoger dan tien jaar geleden.” „We ondersteunen ze omdat we meer ervaring hebben”, zei Spitse in aanloop naar het duel tegen Zwitserland. „Maar hoe ze het zelf oppakken,  is ook knap.” Het had Parsons naar eigen zeggen „kippenvel” gegeven hoe de oudgedienden deze rol op zich hadden genomen. „In februari zeiden ze: ‘dit is de nieuwe realiteit’. Ze zijn met speelsters  gaan zitten  om hun ervaringen te delen en advies te geven, al spelen die op dezelfde positie.” De professionalisering van het vrouwenvoetbal heeft ervoor gezorgd dat de stap voor een nieuwe generatie om in te stromen op het hoogste niveau kleiner is dan voorheen. Speelsters in jeugdelftallen van Oranje krijgen steeds meer aandacht en de organisatie eromheen is vergelijkbaar met die bij de nationale ploeg. „Bovendien kennen we elkaar allemaal al erg goed”, zegt Casparij. „Dat schept een band.” Het behalen van de kwartfinale  is ook de prestatie van een team dat zich niet uit het veld liet slaan door het vertrek van de geblesseerde aanvoerder Sari van Veenendaal, de kwetsuur bij Aniek Nouwen en de coronabesmettingen bij Groenen en topscorer Vivianne Miedema – die laatste zit nog altijd in isolatie. „We zullen haar ongetwijfeld trots hebben gemaakt”,  zei Groenen over Miedema, die net als in de wedstrijd tegen Portugal afgelopen woensdag,  ook tegen Zwitserland ontbrak. „Maar ik weet hoeveel pijn het doet om toe te moeten kijken.” Met plaatsing voor de kwartfinale is de kans groot dat Miedema nog in actie komt. In die kwartfinale, die wordt gespeeld op zaterdag 23 juli in Rotherham, wacht Frankijk. Die ploeg maakte  op dit EK  een sterke indruk en was na twee wedstrijden al zeker van de eerste plaats in groep D. Het nieuwe Oranje staat voor een zware opgave.||https://www.nrc.nl//nieuws/2022/07/17/jonkies-a4136696
2022-07-18||Grootschalige evacuaties door bosbranden in Zuid-Europa||De bosbranden in Zuid-Europa, die gepaard gaan met een extreme hittegolf, zijn nog niet ten einde. Tot nu toe zijn duizenden hectares bos verwoest in Spanje, Portugal, Frankrijk, Kroatië en Turkije. Hoewel er tot nu toe geen mensen overleden als direct gevolg van de branden, zijn er de afgelopen dagen in Portugal en Spanje honderden mensen aan de hitte bezweken.  In het zuidwesten van Frankrijk zijn na zes dagen brand volgens persbureau AP meer dan 16.000 mensen geëvacueerd. In de omgeving van Bordeaux woeden twee grote branden, waardoor al 11.000 hectare bos is weggevaagd. Door de hoge temperaturen en de droogte is het vuur moeilijk onder controle te krijgen.  In Spanje woeden verspreid over het hele land meer dan dertig bosbranden. Het Spaanse ministerie van Defensie zegt volgens persbureau AP dat een groot deel van de beschikbare blusvliegtuigen is ingezet. De branden bevinden zich veelal in ruig, heuvelachtig gebied dat voor grondpersoneel moeilijk te bereiken is. Ook in Spanje zijn duizenden mensen geëvacueerd.   Het aantal branden in Portugal was even gedaald, maar is zondag weer gestegen. Volgens het Portugese Jornal de Notícias zijn er in Portugal zondag vijf nieuwe branden bijgekomen ten opzichte van zaterdag. In totaal zijn er zestien branden, vooral in het noorden en het binnenland, en proberen meer dan duizend brandweerlieden die te blussen.  In het zuidwesten van Turkije werden eerder al duizenden mensen geëvacueerd nadat op woensdag de eerste branden uitbraken. Die zijn volgens de Turkse overheid inmiddels onder controle. In de Kroatische kustplaatsen Zadar en Sibenik zijn ook bosbranden uitgebroken, maar die hebben volgens BBC tot dusver niet tot grootschalige evacuaties geleid. ||https://www.nrc.nl//nieuws/2022/07/17/grootschalige-evacuaties-door-bosbranden-in-zuid-europa-a4136689
2022-07-18||‘Netwerken zijn ze bij een waterschap  niet altijd gewend’||‘Ik vond het een hele eer toen mijn collega me had genomineerd voor de Jonge ambtenaar van het jaar-verkiezing. Dan val je toch op, blijkbaar. Ik werk nu drie jaar als communicatieadviseur voor het Hoogheemraadschap De Stichtse Rijnlanden, in Houten. Mijn doel is  de buitenwereld te vertellen wat we doen en hoe de burger daar zelf aan kan bijdragen. Bijvoorbeeld door de tegels uit de tuin te halen en plantjes ervoor terug te zetten, of door frituurvet niet door het toilet te spoelen; daarmee krijgen wij veel problemen met de waterzuivering. Daarnaast verzorg ik ook advieswerk voor onze dijkgraaf. Ja, prachtige term hè, dijkgraaf? Die bestaat al eeuwen; we zijn dan ook het oudste bestuursorgaan van Nederland. Ik was genomineerd omdat ik binnen het waterschap veel initiatief neem en lijntjes leg tussen afdelingen of organisaties buiten het waterschap. Vanuit mijn vorige werk in de commerciële sector ben ik gewend om te netwerken. Ik zie goede ideeën bij andere bedrijven en stel dan voor daar eens over te praten. Dat zijn ze bij een waterschap niet altijd gewend; de organisatie is nog te vaak naar binnen gekeerd. Ik ben dan diegene die zegt: doe die oogkleppen af en kijk waar je juist kunt samenwerken.  Overigens belandde ik bij de verkiezingen bij de laatste drie, maar won niet. Ja, dat was natuurlijk wel balen. Als je in een finale staat, wil je ’m ook winnen.  ‘Sinds twee jaar woon ik samen met mijn vriendin in een appartement in Kanaleneiland in Utrecht. Toen ik het kocht, was het al normaal om flink te overbieden. Ik heb toen weleens gedacht: ik lijk wel gek dat ik dit betaal. Maar als ik zie hoeveel er nu overboden wordt, heb ik het toen nog niet eens zo slecht gedaan. Mijn vriendin komt uit Brazilië. We hebben elkaar leren kennen in 2016 op de zoutvlaktes in Bolivia, waar we allebei op reis waren. We hebben contact gehouden via Facebook en nadat we twee jaar heen en weer gependeld hadden tussen Nederland en Dublin, waar zij woonde, is het toch Utrecht geworden. Ze kwam hier in februari 2020, net voor de coronalockdown. Dat was meteen een pittige relatietest. Inmiddels heeft ze gelukkig helemaal haar draai gevonden, heeft ze werk en wat vrienden hier.  Doordat we nu de vaste lasten samen betalen, houden we best wat over om te sparen. Een specifiek spaardoel hebben we nog niet, maar het is fijn wat financiële ruimte te hebben voor de tripjes naar de Braziliaanse familie van mijn vriendin. Ook zouden we nog een keer een grote reis naar Afrika willen maken. Niet met zeshonderd toeristen door het Krugerpark, maar liever een iets minder toeristische plek. Het mag wel een beetje avontuurlijk.”  Netto-inkomen: 3.250 euro      Gezamenlijke lasten: hypotheek, g/w/l (1.020 euro); mobiel/internet/tv (75 euro); verzekeringen (25 euro); boodschappen (450 euro); abonnementen (25 euro, Netflix, Spotify en  Viaplay)  Privélasten: zorgverzekering (130 euro); beauty/wellness (kapper: 20 euro per 6 weken) horeca (100 euro), kleding (40 euro); reizen (150 euro) Sparen: 750 euro individueel, 750 euro naar de gemeenschappelijke (spaar-)rekening   Laatste grote uitgave: iPad Air  (600 euro)     
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/17/netwerken-zijn-ze-bij-een-waterschap-niet-altijd-gewend-a4136675
2022-07-18||Hoe is het met boeren die zich wél lieten uitkopen? ‘Jij bent precies op tijd gestopt, zeggen ze soms tegen mij’||Frank Timmerman (33) moet een koe in bad doen. Hij sjeest in zijn kleine vrachtwagen over de binnenwegen van Overijssel. In de laadbak zit een enorm vat met 2.700 liter water met een temperatuur van 34 graden, daarachter hangt een aanhanger met een rode container: het bad. Bijna iedere melkveehouder in Oost-Nederland weet: als je een ‘liggende koe’ hebt, moet je bij ‘koebad Franky’ wezen. Een koe met te weinig calcium in haar bloed of een verrekte spier kan vaak niet meer staan, eet daardoor te weinig omdat dit liggend niet gaat, en verslapt vervolgens nog meer. Dan komt Timmerman met zijn therapeutische koebaden om de hoek kijken. De koe staat altijd zes uur in het warme water, ondertussen etend en aansterkend. Timmerman rijdt een weiland in Olst in en stopt naast koe Willeke. Zij ligt daar al een week. Samen met boer Henny Kappert (66) bindt hij de poten van het dier vast en sleept haar op een mat, die hij met zijn truck de container intrekt. Hij maakt haar poten los en schuift de wanden in de zijkanten. Als het water via een slang het bad inloopt, probeert Willeke paniekerig op te staan. Een grote golf water klotst over de rand. Timmerman springt op een uitsteeksel van de container, pakt de staart van de koe vlakbij haar billen, en trekt. Willeke staat. Trillend en snuivend. Timmerman fronst. Hij twijfelt of zes uur badderen Willeke zal helpen ook búiten het bad te kunnen staan. „Je had me eerder moeten bellen”, zegt hij tegen Kappert. Het is de eerste ‘koebadservice’ die hij meemaakt. Naar Timmerman luisteren boeren wel. Hij was tot 2017 zélf melkveehouder. In dat jaar deed hij mee met een zogeheten stoppersregeling: de overheid subsidieerde de sanering van zijn veebedrijf. „Jij bent echt op het juiste moment gestopt”, zeggen melkveehouders soms tegen Timmerman, als hij bij hen het erf oprijdt. „Maar dat komt omdat het zo goed loopt”, legt Timmerman uit. „Als mijn huidige bedrijf geflopt was, hadden ze gezegd: kijk, die deed al zijn koeien weg, en nu heeft-ie nog niks.” Over boeren die graag stoppen, hoor je op dit moment weinig. De protesterende boeren maken zich vooral kwaad over een overheid die er alleen maar op uit zou zijn om boeren uit te kopen. Deze maand bleek dat tot nu toe geen enkele boer gebruik heeft gemaakt van de ‘piekbelastersregeling’, waarbij provincies boeren nabij natuurgebieden konden uitkopen. Willeke, een koe die niet meer kan staan, krijgt als therapie een warm bad.  Van voorgaande regelingen werd wél gebruik gemaakt. Een stoppers-, sanerings- of uitkoopregeling heeft als doel een agrarisch bedrijf op te heffen.  De overheid betaalt een bedrag voor bijvoorbeeld de fosfaatrechten, de dieren en de stallen. De boer blijft met zijn huis en de grond achter. Die kan hij desgewenst verkopen aan collega-boeren of de overheid. Timmerman was een van de 497 boeren die in 2017 meededen met de Landelijke beëindigingsregeling veehouderijlocaties, bedacht om de fosfaatproductie terug te dringen. Van de latere subsidieregeling Sanering varkenshouderijen, maakten nog eens 278 varkensboeren gebruik. Maarten van Vleuten (55), derde generatie varkenshouder, was zo iemand. „Mijn kinderen wilden het bedrijf niet overnemen. Dan ga je nadenken: wat is verstandig?” Hij schreef zich in; van de gemeente had hij gehoord dat hij een groothandel in akkerbouwproducten kon beginnen op zijn grond. Het bestemmingsplan dat dit mogelijk zou maken is nu, drie jaar later, nog niet rond. „In het allergunstigste geval kan ik eind 2023 met mijn bedrijf beginnen”, zegt van Vleuten. Hij weet dat bureaucratie tijd kost, maar zo’n  lange wachttijd  had hij niet verwacht. Door mee te doen aan de stoppersregeling, moesten zijn stallen wel binnen een half jaar leeg zijn. „Ik had een vergunning voor 7.500 vleesvarkens. Die ruim je op. De geurhinder is weg, iedereen staat te juichen. En vervolgens duurt het vier jaar voor ik wat anders kan doen. Dat kan toch niet?” Zulke voorbeelden ziet Marco Hol (57) wel vaker, zegt hij. Hij werkt bij agrarisch adviesbureau DLV en komt veel bij boeren thuis om hen financieel advies te geven. Van trage overheden hebben boeren die nog boer zijn, ook last. „Stoppen kan ook een ondernemerskans zijn”, vindt hij. Bij zo’n 25 tot 50 procent van de stoppers die Hol ziet, gaat het om boeren die richting pensioengerechtigde leeftijd gaan en geen opvolger hebben. Ook is er een groep die ontzettend goed geboerd heeft. „In de varkenshouderij zijn er periodes van veel verdienen en momenten van inleveren. Wanneer net ná zo’n piek een regeling komt, kan een boer denken: ik hoef dat dal niet meer in.” En dan zijn er nog boeren die gedwongen worden door de bank, zegt Hol. „De bank heeft geïnvesteerd in een boer, maar vindt het resultaat zo teleurstellend dat de boer verplicht wordt mee te doen aan saneringsregeling.” Tussen melkveehouders en bijvoorbeeld varkens- of pluimveehouders bestaat een enorm verschil. De eerste groep vindt het over het algemeen véél moeilijker om te stoppen. „Melkvee is sentiment”, zegt Hol. Varkenshouders hebben die emotionele band met hun dieren veel minder, mede omdat vleesvarkens na vier maanden naar de slacht gaan. „Een koe blijft zo’n zes tot zeven jaar op een bedrijf en de boer komt  haar twee keer per dag melken”, zegt Hol. „Ik ken een melkveehouder wiens vrouw in de ochtend naar het ziekenhuis moest. Iemand anders moest haar brengen: de man wilde per se zelf zijn koeien melken.” Timmerman – die de koebaden er al sinds zijn negentiende naast deed – zag in de stoppersregeling een uitweg. Het melkveebedrijf van zijn ouders met tachtig koeien lag op gehuurde grond. „Als boer wil je iets opbouwen, je wil je bedrijf ergens heenbrengen.” En dat kon Timmerman niet genoeg doen, vond hij. Op een ochtend in februari molk hij zijn koeien, maakte hij een foto voor de stal en tikte hij een bericht op Facebook dat hij met de stoppersregeling ging meedoen, en waarom. „Dat bericht ging viral, en mijn koebaden kregen veel aandacht. Dus eigenlijk heeft de regeling ervoor gezorgd dat mijn bedrijf zo goed ging lopen.” Hij kreeg 120 duizend euro subsidie en 120 duizend euro van de Rabobank, die toen voorschotten gaf op later ingevoerde fosfaatrechten. Dat stak hij in zijn bedrijf. Hij heeft nu twaalf koebaden. „Vorig jaar deed ik achthonderd koeien in bad.” Ex-varkenshouder Maarten van Vleuten wil geen bedragen noemen. „Dan gaat het alleen nog maar daarover. Maar de zilvervloot is niet binnen.” Hij ging door de traagheid bij de lokale overheid maar eens „links en rechts neuzen” voor een baan, en werkt nu twee dagen op het kantoor van een agrarische toeleverancier. „Zit je ineens de hele dag met een telefoon in de hand achter een computer. Dat valt nog niet zo mee voor mij.” Spijt heeft Van Vleuten niet, maar hij had het allemaal iets anders voor zich gezien. Boeren die echt veel spijt hebben van hun deelname aan een stoppersregeling, ziet Marco Hol bijna nooit. Vaker is het andersom: boeren die zich achteraf toch hadden willen aanmelden.  Agrarisch coach Paulien Hogenkamp heeft juist wel boeren begeleid die een paniekbeslissing namen, of zich lieten beïnvloeden door hun omgeving. „Achteraf dachten ze: wat heb ik gedaan?” Alle spijtoptanten hebben een ding gemeen: het zijn boeren die niet heel bewust een keus hebben gemaakt, ziet Hogenkamp. „Wat ook uitmaakt, is je of je al een toekomstplan hebt of niet”, zegt Hol. „De meeste boeren gaan liever niet in loondienst. Ze beginnen een onderneming: een akkerbouwbedrijf of een bed and breakfast.” Net als ‘koebad Franky’ deed. „Dit doe ik dus dag in dag uit”, grijnst hij als Willeke na een kwartiertje in bad rustig staat te kauwen. „Ik kan me niet zo goed voorstellen dat ik iets anders zou doen. Boeren denken dat ook vaak van hún bedrijf. Maar ik had een escape, de koebaden. Anders was ik denk ik nooit gestopt.” Een dag later appt hij: een duim omhoog. Willeke loopt weer. „Dat blijft soms een verrassing.”||https://www.nrc.nl//nieuws/2022/07/17/jij-bent-precies-op-tijd-gestopt-zeggen-boeren-soms-tegen-mij-a4136671
2022-07-18||Wie het kan betalen, gaat in verstikkend heet Delhi van airco tot airco||In de kleine vierkante zitkamer van Nidhy Aneja (43) klinkt  een aanhoudend laag gezoem. „Als ik na mijn werk thuiskom, is het hier  heet! Vreselijk. Het eerste wat ik doe, is de airco aanzetten. Pas als het gaat suizen, kan ik ontspannen. Dan wordt het  beter.”  Aneja, secretaresse bij een IT-bedrijf en gekleed in een lange, luchtige jurk, lacht om haar eigen zucht naar verkoeling. Deze zomer in New Delhi is er geen dag geweest dat haar airconditioning niet bromde – totdat het ding, bevestigd boven een raam naast de voordeur, vorige maand plotseling niet meer werkte. „Mijn man en ik wisten niet hoe snel we een reparateur moesten zoeken.” In een warmere wereld groeit het aantal airco’s. In een serie verhalen onderzoekt NRC de gevolgen van de apparaten voor het klimaat, de grens tussen luxe en noodzaak, de vraag wie zich een airco kan veroorloven, alternatieven en de Nederlandse aircomarkt. Veel Indiërs kunnen niet meer zonder airco. In de hoofdstad New Delhi loopt de gemiddelde temperatuur ’s zomers steeds hoger op, tegenwoordig tot boven de 40 graden Celsius. Volgens het onafhankelijke Indiase onderzoeksbureau Centre for Science and Environment is deze zomer tot nu toe de op één na heetste sinds 2010. Landelijke media besteedden de afgelopen maanden veel aandacht aan de hittegolven die elkaar in maart en april opvolgden in het noorden en westen.  In India’s grote steden wordt nog te weinig beleid gevoerd om de opwarming tegen te gaan, waarschuwt het  onderzoeksbureau, terwijl juist tussen warmte-vasthoudende gebouwen en betonnen constructies ‘hitte-eilanden’ ontstaan. Burgers moeten zelf voor  hun verkoeling zorgen. Dat leidt tot recordverkopen van airco’s, naar schatting vijf miljoen per jaar. Zo’n 24 procent van de Indiase gezinnen beschikt nu over minstens één airconditioner, of een goedkopere luchtkoeler. Aneja’s gezin heeft er  twee: één in de woonkamer en één in de slaapkamer. „Toen ik jong was, hadden we genoeg aan de ventilatoren aan het plafond”, zegt ze. En ja, ze maakt zich zorgen over de stijgende temperaturen – die mede door  al die airco’s alleen maar verder zullen stijgen. „Maar wij hebben uiteindelijk  weinig invloed op de verandering van het klimaat. We kunnen alleen proberen onze eigen omgeving prettig te houden.” De acht uur  die de airco dagelijks  door het driekamerappartement van Aneja blaast, kost haar veel geld. ’s Zomers is haar elektriciteitsrekening twee keer zo hoog.  Haar man Ahmet (45, autoverkoper) vist de administratie uit een map op de koffietafel. In januari betaalden ze iets minder dan 4.000 roepies (bijna 50 euro), vorige maand bedroeg de rekening zo’n 7.200 roepies (90 euro). Steeds meer mensen kunnen zich dan wel een airco veroorloven, weet Ahmet (bijvoorbeeld omdat je ze  in maandelijkse termijnen kunt afbetalen). „Maar ze vergeten vaak dat er  nog veel kosten bijkomen, zoals voor gebruik en onderhoud.”  Ik ga gewoon van gekoelde ruimte naar gekoelde ruimte Nidhy Aneja Eigenlijk hebben beide airco’s in het  huis van Aneja ieder jaar een onderhoudsbeurt nodig. Dat komt door het frequente gebruik ervan, maar ook door een ander milieuprobleem waarmee New Delhi kampt: de vervuilde lucht. Die tast volgens reparateurs de leidingen en aansluitingen van airco’s aan, waardoor lekkages ontstaan en ze minder goed werken. Bij Aneja kan dat onderhoud lang niet elk jaar uit. De airco’s hangen er nu vijf jaar. De garantie is inmiddels verstreken.  Techneut Kalu Chaudhry kan een lek in een pijp in twee uur repareren, vertelt hij trots in zijn kleine, groezelige werkplaats. „De zomer is goed voor de zaken. Ik kan niet eens bijhouden hoeveel klussen ik heb.” Vandaag is het een zondag, maar er wordt gewoon gewerkt. Voor hun airco dulden klanten geen uitstel, zegt hij. Tussen bundels koperen pijpen staan nog twee airconditioners (en een koelkast) te wachten op een beurt. Die apparaten zal Chaudhry straks per riksja naar hun eigenaren terugbrengen. ’s Winters heeft hij andere klussen, dan doet hij elektra. Een Indiaas peilingbureau  concludeerde onlangs dat voor tweederde van de eigenaren van witgoedapparaten een jaarlijks onderhoudscontract bij de fabrikant van hun airco of koelkast, te duur is. Zij zoeken hun heil bij een klusjesman zoals Chaudhry, die vaak veel goedkoper is. In de oude, ommuurde wijk Daryaganj gaan deze AC-guys op zoek naar goedkope benodigdheden voor hun onderhoudsklussen. In de nauwe straatjes worden op de ene na de andere gevel vries-, koel- en airco- onderdelen aangeprezen: van pijpleidingen tot lasapparaten en oude handboeken.  Op kleine balkonnetjes, brandtrappen of op de stoep  staan in de wijk de vele koelmachines zelf  – vaak nog een tandje harder loeiend dan in de woonkamer van Aneja. Terwijl de reparateurs hun diensten aanbieden, krijgen voorbijgangers een vlaag hete lucht in hun gezicht. De apparaten blazen niet alleen koude lucht naar binnen, maar ze moeten hun warmte ook ergens kwijt.  Volgens onderzoeksbureau CSE dragen al die airco’s daarmee bij aan de opwarming van de stad. In de nauwe straatjes van Delhi blijft de warme lucht vaak lang hangen. ‘Koeling uitzetten’, heeft een bloemenverkoper in de wijk op zijn kraam geschreven: „Zelfs als de zon al weg is, voel ik nog de warmte”, klaagt hij. „Van de airco’s en andere machines, maar ook van auto’s die geparkeerd staan met de motor  aan, zodat de airco aan blijft.” Maar Ajena kan zich een leven zonder airconditioning niet meer voorstellen. „Ik ben liever niet eens meer op straat. Ik ga gewoon van gekoelde ruimte naar gekoelde ruimte. Je lichaam went eraan, en dan wil je niet meer terug.” En de meerderheid van de Indiërs zonder airco dan? Reparateur Chaudhry haalt zijn schouders op. „Die weten niet beter.” Hij wijst om zich in heen in zijn nauwe werkplaats: geen airconditioning, thuis evenmin. „Die aan de muur is van een klant. Ik had geen plaats meer op de werkbanken en heb ’m opgehangen. Maar hij is niet aangesloten, morgen moet de klus af zijn. Ik werk gewoon met de hitte.” Correctie (19 juli 2022): Op de markt op de foto bij dit artikel wordt een luchtkoeler verkocht, niet een airco, zoals eerder in het bijschrift stond.||https://www.nrc.nl//nieuws/2022/07/17/airco-reparateur-in-delhi-doet-goede-zaken-maar-werkt-zelf-in-de-hitte-a4136677
2022-07-18||Vrijgesproken Nico Zijp: ‘Ik durf te zeggen dat er nul hardheid is in onze turnzaal’||De brief van het Instituut Sportrechtspraak werd op 22 maart 2021 aan hem verstuurd. Veertien klachten lagen er tegen hem, turntrainer Nico Zijp. Hij las wat oud-topturnsters en hun ouders over hem hadden verklaard. Dat hij zou hebben geschreeuwd, blessures zou hebben genegeerd, dat meisjes zich minderwaardig voelden als ze minder presteerden, dat sommigen in traumatherapie waren gegaan. De ‘turnaffaire’ was toen al een tijdje losgebarsten. Oud-trainer Gerrit Beltman had in de zomer van 2020 bekend dat hij turnsters stelselmatig had vernederd en mishandeld, waarna veel turnsters in de openbaarheid traden met hun eigen schokkende ervaringen. Een onderzoekscommissie was aan de slag gegaan om de turnwereld door te lichten. Turnbond KNGU had het topsportprogramma in het vrouwenturnen stopgezet en twee trainers geschorst. En toen kreeg Nico Zijp – niet in dienst van de bond – dus die brief. Als eerste turncoach werd hij aangeklaagd door het Instituut Sportrechtspraak. „Het was een donderslag bij heldere hemel”, vertelt hij in de turnhal van zijn club Flik-Flak in Den Bosch. „Ik heb altijd geprobeerd om juist die ándere te zijn. Als íémand met zijn coachteam heeft gewerkt aan een veilig sportklimaat, dan ben ik het. Het kon niet zo zijn dat juist degene die tot het maximum geprobeerd heeft het goede te doen, een veroordeling zou krijgen.” Nico Zijp (57) groeide op in Noord-Holland, in een gezin met één broer. Een streng milieu, met duidelijke normen en waarden, al waren zijn ouders „lieve mensen”. Zijn broer kon goed leren en richtte zich vol op zijn studie. Hij was zelf anders. „Ik fladderde, vond veel interessant, wilde losser leven. Dat paste altijd meer bij me”, vertelt Zijp. Hij ging naar het CIOS, de opleiding voor sporttrainers, en besloot om trainer te worden in de sport waarvan hij hield: turnen. Nico Zijp was negentien toen zijn carrière begon. Nederland stelde in die jaren als turnnatie niets voor. Rusland, Roemenië, China – dat waren dé turnlanden. De Nederlandse turnbonden – toen nog een katholieke en een neutrale bond – wilden vooruit. Daarom werden coaches uit de Oostbloklanden naar Nederland gehaald en kwam er op Papendal een internaat voor (jonge) turntalenten. „De coaches uit het Oostblok voerden hier een bepaalde topsportcultuur in. Heel hard. Afzien en pijn hoorde erbij voor die trainers. Hun trainingsgewoonten sloegen over op een generatie zeer fanatieke Nederlandse coaches. Ik hoorde daar ook bij. We hadden er alles voor over om  net zo goed als Roemenië en Rusland te worden. Ik ben erin gegroeid.” Wat gebeurde er in die tijd in de turnzaal? „Er werd tegen meisjes geschreeuwd. Ik heb gezien dat er tikken werden uitgedeeld. Dat deed ik zelf niet, dus ik dacht altijd: gelukkig ben ik niet zo erg. Ik liet me voorleven door die coaches. Zij waren succesvoller dan ik. Maar ik voelde wel dat ik er op die manier niet bij wilde horen. Uiteindelijk kon ik het niet meer verantwoorden naar de turnsters, de ouders en mezelf.” Wat kon u niet meer verantwoorden? „Wat er in de zaal gebeurde. De fysieke aanpak, het schreeuwen, de druk die op de kinderen werd gelegd.” Wat was daarin uw eigen rol? „Naar de turnsters luisterde ik nauwelijks meer. Als ze een keertje naar een verjaardag wilden, dan kon ik zeggen: ‘Geen sprake van, je moet komen trainen, jíj wil toch succesvol zijn?’. Als ouders daar iets van wilden zeggen, vond ik dat ze er geen verstand van hadden. Er werd destijds bij mij getraind op  Tweede Kerstdag en Nieuwjaarsdag. Ik vond dat kinderen alles opzij moesten zetten – ook hun familieleven. Ik had toen nog niet in de gaten dat dat maatschappelijk niet geaccepteerd was. „Het gaat dan dus om kinderen van tien jaar, hè. Later besefte ik pas dat kinderen van tien jaar helemaal niet ‘succesvol’ willen zijn. Een kind dat zegt kampioen te willen worden, zegt niet dat ze alle feestjes wil missen. Ik vulde dat voor hen in als coach.” De kinderen vertrouwden op uw oordeel. „Kinderen hebben geleerd om te vertrouwen op de volwassenen om hen heen. Ouders, opa en oma, ooms en tantes. Dan komen ze plotseling bij iemand die misschien wel heel andere bedoelingen heeft dan zij zelf kunnen overzien. Namelijk succes hebben. Maar dat legitimeert natuurlijk niet dat je alles kunt vragen van een kind. Zij geven zichzelf ook nog de schuld als het niet lukt.” Dan wordt een kind niet als kind behandeld. „Je behandelt een kind dan als volwassene in zakformaat. Dat kan natuurlijk niet. Het trainen op die feestdagen, dat legt zo’n druk op die schouders. Zo van: dit moet je ervoor over hebben. Ze moesten ook komen trainen als ze geblesseerd waren. Wel aangepast aan de blessure, maar ik wilde dat ze lieten zien dat ze er alles voor wilden doen.” Zag u toen niet dat u ze emotioneel te zwaar belastte? „Nee, eigenlijk niet. Bij mij is het kwartje gevallen in 1995. Toen wist ik: dit is niet goed, niet op deze manier.” Nico Zijp weet het nog tot in detail. Er was dat jaar een trainingsstage in Stuttgart, waar hij met een aantal turnsters was. Er stond een trainer van een andere vereniging naast hem in de zaal. Die zei: ‘Die kinderen zijn volkomen dood’. Hij bedoelde: die kinderen durven zich niet meer uit te spreken. Jullie hadden machines gemaakt van de kinderen? „Machines is een groot woord, maar ze waren zo gedrild dat ze hun mening niet meer gaven en niets meer zeiden. Ze moesten mee in wat hen werd verteld. Als ze iets wilden, kregen ze toch hun zin niet. Ik besefte dat die trainer gelijk had. Dat kwam verschrikkelijk binnen. Ik ben naar mijn hotelkamer gegaan en ben er een paar dagen goed ziek van geweest. Daarna besloot ik te veranderen.” Wat heeft u gedaan?  „Ik heb hulp gezocht in mijn omgeving. Ik was toen dertig, mijn carrière voelde voorbij, terwijl ik in die tijd aan de weg timmerde. Maar ik was mezelf kwijtgeraakt. Ik trainde 32 uur en was al die uren in een gevecht met mijn sporters.” „Ik ben aan de slag gegaan met body- en mindtherapie – dat was toen nog niet zo ingeburgerd. Daarna ben ik gaan werken aan een nieuwe aanpak, waarin samenwerken met turnsters centraal staat. Die aanpak heb ik uiteindelijk bij Patrick Echt en Flik-Flak in de loop der jaren, samen met collega’s en het bestuur, uitgewerkt tot een trainingsmethode.” Nico Zijp laat een informatieboekje zien dat aan ouders wordt uitgedeeld. Daarin maakt de vereniging duidelijk wat de verwachtingen zijn. Er staat onder meer dat sportieve doelstellingen „samen met de turnster en haar ouders” worden nagestreefd, „en niet ten koste van.” Er is te lezen dat er verschillende oudergesprekken zijn in het jaar en dat evaluaties worden gehouden met de turnsters. Er is een vertrouwenspersoon bij wie anoniem klachten ingediend kunnen worden. „Alle turnsters die kort of juist heel lang geturnd hebben bij het topsportprogramma van Flik-Flak moeten na afloop kunnen zeggen: ‘Het is een mooie en fijne tijd geweest’.” Doel van het topsportprogramma bij Flik-Flak is duidelijk: de nationale selectie, EK’s, WK’s en de Olympische Spelen halen. Daarvoor is, zo benadrukken Zijp en zijn collega’s in het boekje, veel talent nodig. Ze maken duidelijk: wie minder talent heeft, kan beter op lager niveau turnen. De trainingen bouwen op van ongeveer vijftien uur per week op elfjarige leeftijd en tot 23 uur op zestienjarige leeftijd. Trainingen zonder bijzondere reden verzuimen is niet wenselijk  en activiteiten in de rest van het leven, behalve familie en studie, gaan tijdelijk op een lager pitje.” Sommige van uw turnsters behoren tot de top van Nederland. Is enige hardheid nodig in hun opleiding? „Hardheid niet. Het is wel ontzettend moeilijk om succes te halen. En je moet talent hebben. Anders moeten  coaches er te hard aan trekken en dan kan het ongezond worden. Maar sinds de cultuurverandering die wij vanaf ongeveer 2000 hebben doorgevoerd is het niet meer hard. Ik durf zelfs te zeggen: er is nul hardheid bij ons.” Toch kwam in 2021 die aanklacht van het Instituut Sportrechtspraak. Er werden veertien klachten tegen u ingediend. Hoe verklaart u dat? „Vanuit teleurstelling. Topsport kost heel veel tijd, geld en opoffering. Een normaal gezinsleven is er nauwelijks. Dat moet je opofferen om misschien een kind op het allerhoogste niveau te laten turnen. Ik moet vanwege de hoge doelen tegen veel kinderen en ouders zeggen: sorry, de ontwikkeling is onvoldoende, we gaan afscheid nemen. Dat doen we geleidelijk, maar natuurlijk is het een klap. Voor kinderen én ouders.”  ‘Je werd compleet genegeerd als je niet kon presteren’, zei een turnster. Een ouder: ‘Nadat mijn dochter was gestopt heb ik hem nog verteld wat de gevolgen waren van zijn gedrag – hij reageerde hier helemaal niet op.’ Een turnster vertelt dat ze PTSS heeft en traumatherapie ondergaat door wat ze in jouw trainingen heeft meegemaakt. „Ja, ja.” Dat is toch meer dan teleurstelling van ouders? „Ja, zeker als dat de enige waarheid is. En daar zet ik vraagtekens bij. En niet alleen ik, veel van mijn  collega’s ook. Zo eenvoudig ligt het jammer genoeg niet. Vanuit emotie zijn beelden en herinneringen vaak anders dan dat ze wellicht zijn geweest. Ik sluit niet uit en begrijp goed dat mensen die emoties willen delen met elkaar en elkaar versterken. Gaandeweg wordt het daardoor waarschijnlijk wel steeds heftiger en heftiger. Maar dat is dan wat anders dan dé waarheid.” Oud-turnsters zeggen een trauma te hebben opgelopen en dat wijten ze aan uw trainingen.  „Dat fenomeen kan ik denk ik ook uitleggen. Niet om me te verdedigen, maar ik begrijp heel goed wat hier gebeurt. Ik denk dat  mensen soms een beetje vastlopen in de maatschappij. Hun ouders – de meeste meldingen kwamen van ouders – gaan terugkijken en zien dat hun kind jaren heeft geturnd. Op het moment dat er dan veel verhalen naar buiten komen over de cultuur in het turnen, dan ga je dat mogelijk zien als de oorzaak van de problemen die je kind heeft.” Het gaat ook concreet over schreeuwen en heel vaak wegen. „Ik zal je zeggen: dat heb ik nooit gedaan.” Maar hoe kunnen de lezingen over uw gedrag zó verschillend zijn? „Ik snap de vraag, maar nogmaals: ik verklaar dat uit teleurstelling van de ouders en de voormalig turnsters. Het is mensen eigen, mij ook,  om het in eerste instantie  buiten zichzelf te leggen. Om het bij iemand anders te leggen.” U legt het juist heel erg bij de ouders … „Ja, hun emoties, terecht of onterecht, zijn de enige manier waarop ik die klachten kan verklaren. Iemand vertelde dat haar dochter nog steeds moeite heeft om zich uit te spreken in relaties en dat zou door mijn trainingen komen. Maar er is geen causaal verband. Ik heb zelf óók bijvoorbeeld moeite om me uit te spreken in relaties. Dat zit in me, ik heb nooit een trauma meegemaakt. Je ziet hier steeds klachten die worden teruggevoerd op de turnperiode, zonder dat er een causaal verband is.” Er waren ook veel positieve verklaringen over u bij het ISR. „Tweeënvijftig. En serieus waar: ik heb die mensen niet gevraagd om zich te melden bij het ISR. Dat hebben ze uit zichzelf gedaan.” In eerste aanleg werd Nico Zijp veroordeeld tot een voorwaardelijke schorsing van een jaar door het ISR. Hij was de eerste turntrainer die een straf kreeg opgelegd in de ‘turnaffaire’. In hoger beroep draaide het ISR de straf terug en sprak hem vrij. Grensoverschrijdend gedrag kon niet worden bewezen, zijn methode kreeg veel bijval en de klachten waren onvoldoende concreet, oordeelde de tuchtrechter. In de turnaffaire zijn harde woorden gevallen. ‘Pijn hoort niet bij sport’, staat in Ongelijke Leggers – het onderzoeksrapport naar misstanden in het turnen. Het was tijd voor een nieuw begin, zei het bondsbestuur. Staat u daar, gezien uw ervaringen, wel achter? „Ik ben het daar helemaal mee eens. Er zijn vrouwen die ernstig beschadigd zijn geraakt door het turnen en dat vind ik verschrikkelijk. Maar dat wil niet zeggen dat alle turntrainers fout zijn geweest. Daarom doe ik ook mijn verhaal: ook de trainers mogen en moeten gehoord worden. Bovendien: er wordt nu alleen gekeken naar de coaches. Maar een cultuur ontstaat omdat de hoogste verantwoordelijken deze cultuur accepteren.” U doelt op de turnbond. „In 2003 en 2015 zijn er rapporten geschreven – Geen toeval  en Turnonkruid: gemaaid maar niet gewied – waaraan ik meewerkte. Daarin ging het al over de cultuur in het turnen. De bond heeft dat in een la gestopt en er niets of te weinig mee gedaan. Ik heb zelf in de afgelopen twintig jaar een aantal keer met mensen van de bond gesproken over wat ik om me heen heb gezien. Over de noodzaak van een andere pedagogische aanpak in het turnen. Er werd niet geluisterd. Is het dan gek dat bepaalde trainers zich dan gesteund voelden in hun manier van werken?” Hoe kan het beter in de toekomst? „De bond moet de uitstroom van sporters monitoren. Geef iemand de fulltime taak om turnsters die zijn gestopt en hun ouders te bevragen waarom ze zijn gestopt. Als je dan signalen krijgt over een coach die zich niet gedraagt, dan kun je direct ingrijpen.” Is de cultuur in het turnen nu gezond? „De grote misstanden zijn voorbij. Het is aan ons om te zorgen dat de maatschappij weer vertrouwen krijgt in het turnen. Dat gaat een aantal generaties duren. We boksen op tegen een donker verleden. Het is niet anders.”||https://www.nrc.nl//nieuws/2022/07/17/nico-zijp-ik-durf-te-zeggen-dat-er-nul-hardheid-is-in-onze-turnzaal-a4136690
2022-07-18||Kind doodgestoken in Rotterdam, 22-jarige verdachte aangehouden||In Rotterdam is een kind om het leven gekomen door een steekincident. Dat meldt de politie zondagmiddag. Een 22-jarige militair uit Rotterdam is aangehouden, bevestigt de Koninklijke Marechaussee aan NRC. Omdat de verdachte militair is, neemt de Marechaussee het onderzoek van de politie over.  Het kind is na het steekincident nog naar het ziekenhuis gebracht, maar overleed daar aan de verwondingen. Hoe oud het kind is, kan de woordvoerder van de Marechaussee niet zeggen. Ook is niet bekend wat de relatie is tussen het slachtoffer en de verdachte.  Het incident vond plaats aan de Wolphaertsbocht in de wijk Charlois in Rotterdam-Zuid. In de woning vindt sporenonderzoek plaats. ||https://www.nrc.nl//nieuws/2022/07/17/kind-doodgestoken-in-rotterdam-22-jarige-verdachte-aangehouden-a4136673
2022-07-18||Amsterdamse memewijsheden, ofwel een korte introductie in het hoofd van een zoomer||Als je het hoofd van een Amsterdamse jongere open zou kraken, zou je er een fotomapje vol memes van de Instagramaccount Nek_deze vinden. Een tijdje terug belandde ik op de memepagina van Mack Meijer (21) uit Amsterdam-West. Wat ik er zag was een tentoonstelling over het leven van de hedendaagse jonge Amsterdammer. Of zoals hij het noemt aan de telefoon: „Moderne tegelwijsheden voor jonge mensen uit Amsterdam, over gedeelde ervaringen en wat er in de stad gebeurt.” Zijn inspiratie haalt hij uit de „geniale dingen” die zijn vrienden om hem heen zeggen.   De doelgroep van zijn account is breed genomen mensen tussen de 15 en 25 jaar. En ondanks dat vele plaatjes over Amsterdam gaan, kom ik steeds vaker de memes van Nek_deze tegen in de stories van mensen uit andere steden.  „Het [account] is ook leuk als je niet uit Amsterdam komt, maar je snapt meer als je er wel vandaan komt.”  Generatie Z, de groep die Meijer noemt,  denkt grotendeels in memes: grappen in de vorm van plaatjes of filmpjes die veelvuldig worden gedeeld, gemanipuleerd en geïmiteerd op het internet. Niet zo gek, want voor de generatie die online is opgegroeid, is het internet niet iets náást het gewone leven, maar een integraal onderdeel daarvan.   Dus om de zoomer (lid van Generatie Z) te begrijpen, moet je zijn met ironie doordrenkte taal in de memes nog weten te ontcijferen. Als meme-redacteur die tot diezelfde generatie behoort, help ik je graag op weg om niet helemaal met een hoofd vol vraagtekens naar Instagram-accounts als deze te kijken. A. van ACTA fissa: ACTA is een grootschalige creatieve woon- en werkruimte met een 24-uur club, eetcafé en cultureel podium in Amsterdam Slotervaart. Fissa is straattaal voor ‘feest’ of ‘’feestje’. Je hoort jongeren over heel Nederland het woord gebruiken. ACTA staat bekend om zijn chaotische en grimmige feestjes waar veel alcohol en drugs worden gebruikt. Meijer:  „Het gebouw waar alle muren zijn ondergetekend  lijkt op een kraakpand waar voor mijn gevoel volledige anarchie heerst.”  „ACTA fissa rond zeven uur ‘s ochtends is hoe ik me de zevende laag van hel voorstel.” B. van 101Barz-sessie: 101Barz is een Nederlands online muziekprogramma van BNN. Het wordt gepresenteerd door Rotjoch (Angelo Diop) uit de Amsterdamse Bijlmer. In het programma verschijnen zowel bekende als onbekende hiphopartiesten die een ‘sessie’ rappen over uiteenlopende zaken zoals het straatleven in Amsterdam; geld of succes.  „Fuck Sesamstraat. M’n kind gaat 101Barz-sessie zien voor het slapen gaan.” C. van Chappen: Chappen is straattaal voor iets eten. „leuk date-idee: dertig gram truffels chappen en vervolgens verdwalen in de infrastructurele nachtmerrie die Station Sloterdijk is." N. van Nek_deze: in de Bijlmer wordt door sommigen een straattaal gesproken waarin woorden worden omgedraaid. Nek is in die context dan het woordje ‘ken’ omgedraaid. Als je een meme naar een vriend zou doorsturen, zou je erbij vragen: nek je deze? Ken of begrijp je dit? V. van Vape: de e-sigaret - oftewel vape - is erg populair onder jongeren. Op feestjes en sociale media kom je veel   zoomers tegen met een stijlvolle  e-sigaret  in hun hand. „Eén traantje wegpinken als je vape op is.” 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/07/17/amsterdamse-memewijsheden-a4136656
2022-07-18||Nederland naar kwartfinale na winst op Zwitserland||Nederland heeft de laatste groepswedstrijd op het EK met 4-1 gewonnen van Zwitserland. De Nederlandse doelpunten kwamen op naam van Romee Leuchter (tweemaal), Victoria Pelova en de Zwitserse Ana-Maria Crnogorcevic, die een kopbal van Stefanie Van der Gragt in eigen doel kopte. Dankzij het gelijkspel gaan de voetbalvrouwen door naar de kwartfinale, waarin ze het opnemen tegen Frankrijk. Bondscoach Mark Parsons had weer de beschikking over de van corona herstelde Jackie Groenen en Aniek Nouwen, die was hersteld van een enkelblessure. Spits Vivianne Miedema, die ook corona had, werd vervangen door Lineth Beerensteyn. Zwitserland, dat zich alleen bij winst kon plaatsen voor de kwartfinale, begon de wedstrijd dominant en keeper Daphne van Domselaar hield in de openingsfase een doelpunt tegen. Even later leek Nederland een penalty te krijgen, maar de VAR besliste dat Beerensteyn een schwalbe had gemaakt.  Het eerste doelpunt viel vlak na de rust, toen de kopbal van Stefanie van der Gragt via de Zwitserse aanvaller Ana-Maria Crnogorcevic in het Zwitserse doel belandde. Zwitserland trok de stand binnen enkele minuten gelijk via Géraldine Reuteler en bleef vervolgens aandringen, met een schot op de paal als resultaat. Het was uiteindelijk invaller Romee Leuchter die de wedstrijd besliste en de 2-1 binnen kopte. In de slotfase liep Nederland nog uit naar 4-1 via doelpunten van Victoria Pelova en wederom Romee Leuchter. De andere wedstrijd in de groepsfase tussen Zweden en Portugal eindigde in 5-0 voor de Zweden, die als groepswinnaar eindigen en net als Nederland doorgaan naar de kwartfinale. De wedstrijd tegen Frankrijk wordt zaterdag gespeeld. Correctie (18 juli 2022): In een eerdere versie van dit artikel stond dat Nederland van Zwitserland heeft gewonnen op het WK, maar dat klopt niet: het betreft het EK voetbal. Dat is hierboven aangepast.||https://www.nrc.nl//nieuws/2022/07/17/nederland-naar-kwartfinale-na-winst-op-zwitserland-a4136672
2022-07-18||Column | In Iran is het weer 1981 en dat voorspelt voor de burgers  weinig goeds||Het Midden-Oosten is natuurlijk een  en al autoritair bewind en repressie maar  er zijn gradaties. Vandaag wil ik het in dit verband  met u hebben over  de islamitische republiek  Iran, waar  opperste leider  Khamenei  iedereen die   de autoriteiten dwars zit op niet mis te verstane  manier   de wacht heeft aangezegd. In een  onheilspellende  toespraak op 28 juni  verwees hij naar het jaar 1981, de beginfase van de oorlog tegen Irak, toen   massa-executies van tegenstanders begonnen. „Vandaag zijn hetzelfde bewind en dezelfde wet van kracht, en God in het jaar 2022 is dezelfde God die hij   in 1981 was.”  En ik kan u verzekeren, dat is geen liefhebbende God. De aanleiding: door  Amerikaanse  sancties plus wanbeleid en corruptie is de economische situatie   vrij rampzalig.  Die leidt tot talrijke stakingen en straatprotesten. Van tijd tot tijd worden die naar huis geslagen of geschoten, waarna ze opnieuw beginnen. De afgelopen maanden  gaat het met name om demonstraties van onderbetaalde docenten en gepensioneerden,  om protest tegen  stijgende voedselprijzen en om een publieke woede-uitbarsting over het instorten van een gebouw in Abadan, waarbij 41 doden vielen en waarvan een corrupte overheid de schuld krijgt.   Aanvankelijk, op 12 juni, liet Khamenei  zich nog van een ongewoon milde kant zien. In een toespraak riep hij de   burgers   op   „zich te beheersen, geduldig te zijn en hun hoop te vestigen op de toekomst”.  Maar de burger heeft allang geen vertrouwen meer in de toekomst en protesteerde  door. Dat baart de leiding grote zorgen nu een deal met de VS over het nucleaire akkoord en daaruit voortvloeiende sanctieverlichting uitblijven; anders kan ik Khameneis toon op 28 juni niet verklaren.  1981  was een moeilijk oorlogsjaar tegen de Iraakse  agressor – 2022 is kennelijk ook een moeilijk oorlogsjaar, nu tegen de buitenlandse vijand die in Washington zetelt  en van alles wat in Iran fout gaat de schuld krijgt.  In 1981 werden politieke partijen verboden, de eerste stappen gezet naar de verplichte hoofddoek en     tegenstanders tegen de muur gezet. Het twee jaar oude   regime, toen onder ayatollah Khomeiny,  maakte   van de oorlog gebruik om zijn macht te consolideren.  Het is ook nu  niet bij woorden gebleven. Onder anderen zijn  drie bekende filmmakers gearresteerd, Mohammad Rasoulof, Mostafa Aleahmad and Jafar Panahi, evenals ex-onderminister en prominent hervormer Mostafa Tajzadeh.  Tajzadeh heeft op  televisie gezegd dat hij niet meer in de islamitische republiek gelooft – wat  de autoriteiten „leugens” noemden „met de bedoeling onrust te zaaien bij het volk”. Er zijn tientallen baha’i’s opgepakt, leden van een    zwaar vervolgde religieuze minderheid. Vrouwen zijn altijd al  de klos: hoofddoek (hejab)   op, figuurverhullende jas aan,   dit mag niet, dat mag niet.  Maar regels slijten, en wie van u in Iran is geweest weet dat  de hoofddoek vaak een  flintertje is geworden en de jas een jasje. In het verlengde van Khameneis toespraak kondigde de ultraconservatieve president Raisi nu  nieuwe, strikte  kledingregels af, dat wil zeggen méér hoofddoek en meer zedenpolitie op straat.  Dat ontketende op de officiële Nationale Dag van Hejab en Kuisheid  op 12 juli een tegencampagne van vrouwen op sociale media  onder de hashtag #No2Hijab.   De autoriteiten zagen het als een actie van buitenlandse inlichtingendiensten.  Het enige hoopgevende is dat 1981 ook weer voorbijging.||https://www.nrc.nl//nieuws/2022/07/17/in-iran-is-het-weer-1981-en-dat-voorspelt-voor-de-burgers-weinig-goeds-a4136674
2022-07-18||300 asielzoekers sliepen zaterdagnacht buiten in Ter Apel, hoogste aantal in jaren||Tussen de 250 en 300 asielzoekers hebben de nacht van zaterdag op zondag buiten het aanmeldcentrum in Ter Apel moeten door brengen. Dat meldt het Centraal Orgaan opvang asielzoekers (COA). Het is volgens het COA uitzonderlijk dat zoveel mensen buiten moeten slapen vanwege de drukte in Ter Apel. Sommige asielzoekers konden zaterdagavond nog naar noodlocaties gebracht worden, maar er bleven nieuwe mensen bijkomen. Enkele asielzoekers zouden er ook voor hebben gekozen niet naar een noodopvang te gaan uit angst hun afspraak met Immigratie- en Naturalisatiedienst (IND) in Ter Apel te moeten missen. Of in de nacht van zondag op maandag weer asielzoekers buiten moeten slapen, is nog onduidelijk. De drukte in het aanmeldcentrum in Ter Apel is niet nieuw; er is al maanden sprake van een gebrek aan slaapplekken voor asielzoekers, die zich eerst in het aanmeldcentrum moeten registreren voordat ze naar een asielzoekerscentrum gaan. Omdat de doorstroom van vergunninghouders in asielzoekerscentra naar woningen langzaam verloopt, moeten asielzoekers langer in Ter Apel blijven. Door het ontstane tekort aan slaapplekken sliepen de afgelopen weken al tientallen asielzoekers buiten. Onder meer het Rode Kruis wil voorkomen dat mensen de komende nacht weer buiten moeten doorbrengen. Volgens RTV Noord worden noodopvanglocaties in Zuidbroek en Stadskanaal in gereedheid gebracht en gaat de hulporganisatie ervan uit dat daarmee voldoende slaapplekken zijn. Om de aanhoudende drukte en het tekort aan slaapplekken tegen te gaan, zoekt het Rijk naar mogelijkheden om een tweede aanmeldcentrum in Nederland te openen. Begin juli werd bekend dat deze tweede locatie geopend moet worden in het dorp Bant, vlakbij het asielzoekerscentrum in Luttelgeest in Flevoland. In dit tweede aanmeldcentrum moeten tot driehonderd opvangplekken gereed worden gemaakt.||https://www.nrc.nl//nieuws/2022/07/17/300-asielzoekers-sliepen-zaterdagnacht-buiten-in-ter-apel-hoogste-aantal-in-jaren-a4136667
2022-07-18||‘Het seksisme is altijd gebleven in Hilversum’||Suzanne Kunzeler (54) weet nog dat ze acht jaar geleden een discussie met een van haar dochters had. Op Romereis was een klasgenootje lastiggevallen door een jongen, Kunzeler zei: ‘Nou ja, vervelend, maar die dingen gebeuren.’ Haar dochter reageerde verbouwereerd, vertelt ze. „Ze vond dat helemáál niet normaal.” Kunzeler, sinds april directeur content bij BNNVARA, werd erdoor wakker geschud, net zoals ze later werd wakker geschud door #MeToo. „Mijn dochters zijn veel meer op de barricades dan ik. Als een man naar ze fluit, vinden ze dat vreselijk: hoe háált hij het in zijn hoofd.” Terwijl: al die dingen vond zij nooit echt een ramp. „Nu denk ik: ze hebben gewoon gelijk. Dat iemand je lastigvalt, is helemaal niet normaal.” De tijdgeest tikte haar op de vingers. Een half jaar na de onthullingen over The Voice of Holland spreekt het ene na het andere rapport over een ‘cultuurprobleem’. De mediawereld zou extra vatbaar zijn voor grensoverschrijdend gedrag.  NRC spreekt deze zomer met vrouwelijke makers, managers en presentatoren  uit verschillende generaties in omroepstad Hilversum. Hoe ervaren zij de seksuele mores van het Mediapark?    Deze week is het een half jaar geleden dat de verhalen van grensoverschrijdend gedrag bij The Voice of Holland naar buiten kwamen. Televisieprogramma BOOS onthulde dat juryleden en medewerkers van het talentenprogramma zich schuldig zouden hebben gemaakt aan seksuele intimidatie, of zelfs verkrachting, en dat bracht een stroom aan maatregelen op gang. Staatssecretaris Gunay Uslu van Media en Cultuur (D66) ging in gesprek met de NPO, RTL en met Talpa, waarop die zich alle drie aansloten bij Mores – het meldpunt voor seksueel wangedrag in de cultuursector. Mariëtte Hamer, voormalig SER-voorzitter, werd aangesteld als regeringscommissaris seksueel grensoverschrijdend gedrag. En onlangs kwamen ministers Dijkgraaf (OCW, D66) en Van Gennip (SZW, CDA) met een ‘actieplan’: „versteviging” van wet- en regelgeving en een „maatschappelijk gesprek over hoe we op een prettige en respectvolle manier met elkaar omgaan”. Want, schrijven de ministeries: 53 procent van de Nederlandse vrouwen heeft weleens ervaring gehad met seksueel grensoverschrijdend gedrag. Het roept de vraag op: als er nú een ‘cultuurverandering’ nodig is – hoe hebben vrouwen in de mediawereld hun eigen positie de afgelopen decennia dan ervaren? En veranderde hun perspectief daarop misschien, nu het maatschappelijk debat erover in beweging is? Daarover ging NRC in gesprek met drie generaties televisie- en radiovrouwen. Vandaag met Hanneke Groenteman (82) en Suzanne Kunzeler (54), en, in een tweede deel, met 3FM-radio-dj Eva Koreman (38) en KRO-NCRV-programmamaakster Rowan Blijd (32). Groenteman begon haar carrière bij Het Parool, en stapte in 1975 over naar de VARA-radio. In de mannenwereld die de radio was, werd ze eindredacteur en presentatrice van het feministische vrouwenprogramma Hoor haar. „Ik was meer links, zat bij een linkse studentenbeweging, en het was mijn droom om bij de radio te werken”, vertelt Groenteman. Dus toen er een vacature bij het vrouwenprogramma van de VARA vrijkwam, dacht ze: nou, ik heb niet zoveel met vrouwendingen, maar wel met de VARA en met radio. Dus solliciteerde ze.  „De twee heren die destijds de baas waren, de directeur radio en het hoofd van de personeelsafdeling, vonden dat ik te weinig wist van emancipatie. Die mannen waren zestig, of honderd, weet ik veel. Gelukkig pikte de vrouwelijke redactie dat niet en mocht ik nog een keer solliciteren. Ik heb toen allerlei folders bij de Rooie Vrouwen gehaald, het feministisch jargon uit mijn hoofd geleerd, en toen vonden ze me wel goed. Ik ben  nooit echt een radicale voorloper geweest, maar de beweging greep mij wel meteen.” Kunzeler begon haar loopbaan in 1993 bij de afdeling cultuur van de NCRV, een afdeling die destijds werd gerund door vrouwen. In die eerste jaren had Kunzeler vooral vrouwelijke eindredacteuren, en twee vrouwelijke managers boven zich, vertelt ze. „Dat was een warm bad, ik heb daar geen moment gedacht dat ik me moest invechten. Zeker in die eerste zes, zeven jaar had ik allerlei vrouwen uit de generatie van Hanneke boven me, stevige vrouwen, die mij warm en hartelijk ontvingen.” Wat maakte de cultuurtelevisie zo’n warm bad?  Kunzeler: „De vrouwelijke managers die ik had, die stonden echt ergens voor. Ze hadden in de jaren voor mijn komst meer gelijkheid bevochten en droegen dat uit. Zij waren daarin steviger dan ik, dat maakte het voor mijn generatie ook makkelijker, denk ik. Ons vrouw-zijn was niet zo’n punt.” Televisiemaakster Naeeda Aurangzeb (48) zei vorig jaar in een interview met Human-platform Brainwash: ‘De eerste en tweede generatie witte feministen móésten zich wel uitspreken, als zij het niet deden hadden ze geen vrijheid. De generatie vrouwen waarmee ik opgroeide, hadden de luxe om achterover te leunen, omdat hun moeders die vrijheid al hadden bevochten.’  Kunzeler: „Ja, dat herken ik wel. Ik heb daar ook veel over nagedacht natuurlijk, omdat ik nu weer hele nieuwe dingen van mijn dochters en van #MeToo leer. Maar als ik naar die beginperiode in Hilversum kijk, dan heb ik gewoon hele goede voorbeelden gehad – dat is het.”  Groenteman: „Toch is dat niet toevallig, denk ik dan. Dat in die cultuurhoek, wat toch gezien werd als de minder belangrijke hoek, niet door mij, maar in Hilversum. dat dáár de vrouwen zaten. Want bij sport, en in het nieuws, ook in jouw tijd, zaten de jongens. Hoeveel mannen met ambitie vonden kunst en cultuur nou belangrijk? Dat is dan toch de fuik waar ook jouw generatie in zwom.” Foto Annabel Oosteweeghel
 Kunzeler: „Dat klopt. Maar de keerzijde is wel dat het heel prettig was om er als vrouw te beginnen.” Ervoer je dat destijds ook zo, dat het een vrouwenplek was, en dus ‘minder belangrijk’? Kunzeler: „Nee, eigenlijk niet. Maar het klopt wel dat je voor het genre altijd heel hard moest vechten bij de hogere bazen. Ik heb ook veel kinderprogrammering gedaan, daar werd ook altijd een beetje badinerend over gedaan. Ik weet nog dat een voorgangster tegen mij zei, we zaten met allemaal mannelijke managers: ‘Je moet nooit zeggen dat je je kinderen op gaat halen als je eerder weggaat, je moet zeggen dat je naar de garage gaat voor de auto.’ En du moment dat ik netmanager werd van NPO3, merkte ik dat ik door mijn mannelijke collega’s serieuzer werd genomen.” Groenteman: „Nou, ik bedoel maar!” Kunzeler: „Maar ik dacht dan wel: zoiets ga ik dus niet zeggen. Als ik mijn kinderen ga ophalen, jongens, heren, dan ga ik dat gewoon doen.” Groenteman: „Wat ik er eigenlijk mee wilde zeggen: zulke diep ingesleten patronen, die beginnen nu pas te wankelen.” Is dat zo?  Groenteman: „Ja, dat denk ik wel. Suzanne vertelt net heel mooi over de reactie van haar dochters, dat ze dingen niet meer pikken. En als ik dan kijk naar mijn eigen activistische jaren: wij benaderden de ongelijkheid tussen mannen en vrouwen nog heel erg met ons hoofd – gelijke beloning voor gelijk werk. Terwijl, dat is eigenlijk het mínste. Tuurlijk, ook dat is nog steeds niet helemaal rechtgetrokken, maar dat seksisme, waar wij ons wel een klein beetje mee bezighielden, maar nu juist heel belangrijk is, dat zit veel dieper. Terwijl dat thema in de jaren negentig maar een beetje sluimerde, toch Suzanne?” Kunzeler: „Nou, bij ons was er al veel gelijkheid bevochten. Ondertussen is dat seksisme denk ik altijd gebleven.” Groenteman: „Precies. Ofwel onderhuids, ofwel dat je het echt wel zag, maar dacht: ach…” Kunzeler: „Dat is wel heel erg hè. Ik besef dat nu pas. We zagen het vaak wel… seksisme of ongepast gedrag, maar we zeiden er pas wat van als het echt erg was. In alle andere gevallen hadden we als vrouwen steun aan elkaar. Dat was dan ons protest – dat we hem wel doorhadden, die viespeuk. Ik denk ook dat als ik naar mijn baas gegaan was en had gezegd: ‘Joh, wat daar gebeurt kan echt niet’, dan was daar niks mee gebeurd.” Groenteman: „Wij deden ook niks, en we verdienden er nog ons brood mee ook.  Ik ben nog eens een tijdje vertrouwenspersoon voor dit soort affaires bij de VARA geweest. Nou, we hebben nooit één melding gehad. Niemand durfde!” Waar lag dat  aan? Groenteman: „Dat je gigantisch op je lazer zou krijgen. Je kon een grote mond hebben, maar macht had je in feite niet. En dat wordt nu, onder andere door die Voice-kwestie, goed zichtbaar.”  Kunzeler: „Je zag bij The Voice zo duidelijk dat die machtsrelatie de crux is.” Groenteman: „En het is ook nog altijd zo dat als je je als vrouw uitspreekt, dan maak je jezelf impopulair. Wat natuurlijk ook een probleem van ons vrouwen is – wij zijn geïnjecteerd met wenselijk gedrag vertonen. Bij Hoor haar waren we gelukkig een clubje, maar hoe die sportjongens ons benaderden… Dan hadden we een hele ernstige serie over abortusklinieken gemaakt, en kwamen zij: ‘En? Weer lekker gelachen?’ Je lachte dan maar een beetje mee. Liever one of the guys, dan dat je het feestje bederft. Maar ik vond mijn verhouding met mannen in die tijd daarom  best lastig. Je perspectief veranderde, je zag dingen, maar je maakte jezelf impopulair als je je uitsprak. En als je dan je mond hield, bleef je ermee zitten. Daarom vind ik het zo goed dat er nu een generatie opstaat die gewoon zegt: ‘Doe even normaal.’” De vraag die het afgelopen half jaar meer dan eens op tafel lag, is in hoeverre een werkcultuur die (seksueel) grensoverschrijdend gedrag in de hand werkt, typisch is voor de mediawereld. Staatssecretaris Uslu zei daar begin juni in NRC over: „Dit komt overal voor. In de sport, op de Zuidas, binnen politieke partijen.” En toch is het risico op ongewenst gedrag in de cultuur- en mediasector bijzonder groot, was een belangrijke conclusie van het onderzoek dat de Raad voor Cultuur het afgelopen jaar uitvoerde en eind juni aan Uslu presenteerde. De Raad keek daarbij niet alleen naar seksueel grensoverschrijdend gedrag, maar ook naar discriminatie, uitsluiting, en pestgedrag. Veel medewerkers concurreren bijvoorbeeld om weinig plaatsen, waardoor leidinggevenden onevenredig veel macht hebben. Tel daar de grote baanonzekerheid van de vele zzp’ers in de sector bij op – meer dan de helft heeft geen vast contract – en het feit dat afzien en stevige kritiek eigen zijn aan de prestatiecultuur, en je hebt genoeg elementen voor een zwijgcultuur, constateerde de Raad. Kunzeler: „Wat in onze wereld meespeelt, voor jonge mannen en vrouwen met name, is dat ze heel graag bij die televisiewereld willen horen. En daar zit dan een aantal mensen die de dienst uitmaakt, belangrijk zijn. Ik geloof wel ook dat een tijdelijk contract je afhankelijkheid groter maakt. Dat je sneller denkt: ik heb over drie maanden ook weer werk nodig, dus ik hou m’n mond maar.” Groenteman: „Je hébt misschien ook minder zin om je uit te spreken, om te investeren in een beter werkklimaat, op het moment dat je nooit een vast onderdeel van de werkvloer wordt.” En als we weer specifiek naar de positie van vrouwen in Hilversum kijken, wat hebben jullie in de loop der jaren zien veranderen? Kunzeler: „Dat je nu ook op journalistieke functies, niet alleen meer in de kunst en cultuur, vrouwen op eindredactiefuncties en leidinggevende functies ziet. En ook qua diversiteit zetten we stappen – al kan het nog veel beter. Vrouw zijn op een hoge functie maakt mij ook schatplichtig, vind ik. Ik heb er nooit bij stilgestaan dat ik een voorbeeld ben, maar dat is natuurlijk wel zo. Dat daalt dan opeens in.” Groenteman: „Dat is ook het belangrijkst, denk ik, dat jij op die plek zit. Belangrijker dan een pamflet of een opiniestuk. Het feit dat er mannen en vrouwen onder jou werken – dat is al het voorbeeld, dat maakt een verschil in klimaat. Het maakt uit of en hoeveel vrouwen er op belangrijke plekken zitten.” Kunzeler: „Ik denk ook wel dat je daar als vrouw iets mee moet. Ik probeer anderen nu altijd te erkennen in wat ze doen – helemaal vrouwen. En mijn les van #MeToo is: dat ik het zelf niet meemaak, betekent niet dat het niet bestaat. En ik heb geleerd dat meelachen niet onschuldig is.” Suzanne Kunzeler (1968) is sinds april directeur content bij BNNVARA. Ze studeerde  televisiewetenschappen in  Utrecht en werkte daarna bij de NCRV. Als eindredacteur maakte ze jeugdprogramma’s als Willem Wever.  In 2008 stapte ze over naar de NPO,  als manager kinderprogrammering. In 2014 werd ze netmanager bij jongerenzender NPO 3. Hanneke Groenteman (1939) is  journalist en televisiepresentator. Groenteman begon haar loopbaan bij Het Parool.  In 1975 stapte  ze over naar de VARA-radio, waar ze begon bij Hoor haar. In 1993 vertrok ze naar de VPRO, en presenteerde er zes jaar lang het kunstprogramma De Plantage. In 1998 presenteerde ze Zomergasten. Van 2007 tot 2015 presenteerde ze Sterren op het Doek voor Omroep MAX.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/17/het-seksisme-is-altijd-gebleven-in-hilversum-2-a4136650
2022-07-18||Koersen in veertig graden, daar kun je niet tegenop drinken|| Normaal is het tricot van wielerploeg DSM bijna volledig zwart, met twee blauwe strepen in het midden. Maar toen renner Martijn Tusveld na de heuveletappe van zaterdag zijn wielershirt bij de teambus uitdeed, zag hij overal witte strepen. Puur zout, als bevestiging van de hoeveelheid zweet die hij  was verloren. Zijn tricot ging in de wasmachine en Tusveld onder de douche. Zondagochtend in startplaats Rodez glimt de zwarte kleur weer in de zon. „Maar vandaag zal het na de finish alleen maar erger zijn”, zegt Tusveld voor het begin van de vijftiende Touretappe. De rit van zondag mag dan een stuk vlakker zijn dan de etappe op zaterdag, op de weg van Rodez naar Carcassonne stijgt het kwik naar veertig graden. De op één na langste etappe van deze Tour de France, ruim 200 kilometer lang, precies op de warmste dag van de ronde tot nu toe. Om te voorkomen dat renners op door de hitte zacht geworden asfalt moeten rijden, houdt een vrachtwagen de weg deels nat. Aanzetten met een band die aan het asfalt geplakt zit, is nog zwaarder.  Renners en teams doen van alles om vlak voor de start in Rodez zo koel mogelijk te blijven. De groene trui van Jumbo-renner Wout van Aert is nog net zichtbaar onder het koelvest dat hij draagt. Andere renners hebben een koude bidon tussen het wielershirt en de huid gefrommeld, of een  zakje ijsblokjes. Meerdere teammedewerkers lopen met kartonnen treetjes met flesjes water, anderen proberen een paar blokken ijs voor ze smelten bij de teambus te krijgen. Hoe kouder het water onderweg naar Carcassonne wordt  aangegeven, hoe beter voor de renners. Twee tot drie liter aan zweet per uur druipt er zondag van de meeste renners af in het peloton. Daar is niet tegenop te drinken. Een menselijk lichaam kan maximaal maar anderhalve liter per uur aan vocht verwerken. Sneller gaat het niet door de maag, ook niet als een lijf zoveel vocht verliest als zondag het geval is. En zeker nu willen renners geen klotsgevoel in hun buik krijgen, want dat zou nog meer energie kosten.  Tusveld voelde na de etappe zaterdag al dat hij wat gedehydrateerd was. Het buisje urine dat hij bij zijn teamarts inleverde, bevestigde dat. Hij zag het zelf al aan de donkere kleur. „Dan is het daarna een kwestie van zoveel mogelijk bij-drinken.” Om hun renners tijdens de etappes op zoveel mogelijk plekken van water te voorzien, heeft Jumbo-Visma een aantal dagen terug een frisse groep bidonaanreikers laten overkomen uit Nederland. Dat het team door de opgave van Primoz Roglic op zondag een man minder in koers heeft, doet daar niets aan af. Extra handen zijn altijd welkom langs de kant, om renners op zoveel mogelijk plekken te voorzien van nieuw, koud water. Renners van de ploeg die niet meedoen aan de Tour trainden de afgelopen week in de Alpen. Ook zij staken een handje toe tijdens bergritten in de buurt. Elke bidon kan op warme dagen het verschil maken. De extra voorzorgsmaatregelen van ploegen rond de etappe op zondag zijn gericht op het intern en extern koelen van het lichaam. Waterijsjes,  water in  bidons met een lagere temperatuur dan normaal en bevroren gelletjes en energierepen moeten het lichaam van binnenuit te koelen. „Als je bijvoorbeeld vier of vijf uur achter elkaar consequent water op vijf graden kan drinken, dan houd je je kerntemperatuur aardig onder controle”, zegt voedingsdeskundige Martijn Redegeld van Jumbo-Visma.  Extern koelen gaat met koud water over het lijf.  Of zakjes ijs in de nek, het liefst op de lijn van de slagaders, dan is de koeling het meest effectief. Ook ijs op de enkels helpt. Bij het Belgische team Lotto-Soudal worden renners voor en na de etappe zo lang mogelijk in de airco gehouden, en fungeren sprays  met een mentholgeur als  middel om af te koelen. En, zegt Joost De Naesenaar, teamarts bij Intermarché, je moet er zeker van zijn dat  renners  geen extra klachten hebben. „Geen buikklachten bijvoorbeeld. Want als ze op nog een andere manier ook vocht verliezen, dan kan het  echt misgaan.” In de bidons van zijn ploeg zit  zondag extra zout water en water met ORS, een oraal rehydratiemiddel. Beiden helpen bij de opname en het vasthouden van vocht. „Het is eigenlijk ongezond om in dit soort temperaturen te sporten”, zegt de Belgische renner Philippe Gilbert. „Maar we doen het toch.” Zijn lichaam mag de afgelopen dagen dan gewend zijn geraakt aan temperaturen van boven de 30 graden, 40 graden heeft nog meer impact op zijn prestaties. Dan overstijgt de omgevingstemperatuur de temperatuur van het lichaam. Een groot nadeel, want een belangrijke manier van afkoelen  valt daardoor weg. Een temperatuur  tussen de 10 graden en 25 graden is eigenlijk ideaal voor wielrenners om te presteren. Wordt het kouder of warmer, dan neemt de gemiddelde prestatie af. „Bij temperaturen boven de 35 graden zien we dat renners 10 tot 15 procent inleveren”, zegt Lotto Soudal-teamarts Maarten Meirhaeghe. Hij beaamt dat de lichamen van renners na een paar dagen beter met hoge temperaturen kunnen omgaan. De hartslag gaat omlaag, en het lichaam raakt er meer en meer gewend  aan dat het móét zweten. Dat versnellen sommige renners door in aanloop naar de Tour saunasessies te houden, om in zeer hete omstandigheden te trainen. „Maar je kunt je niet op alles voorbereiden”, zegt Meirhaeghe. „Je weet drie, vier weken van te voren niet wat voor weer het overal in koers gaat worden.” Hoe renners zich ook voorbereiden, de vraag van het lichaam naar vocht blijft. „Het is op dit soort dagen net alsof je de hele tijd dorst hebt”, zegt Trek-renner Bauke Mollema. Tourorganisator ASO kondigde vlak voor de etappe zondag wel wat versoepelingen van de regels aan.  Teams mochten  hun renners op meer plaatsen   in de koers van drinken en eten voorzien. En  de marge voor renners om nog op tijd binnen te komen werd vergroot van 9 procent naar 20 procent van de eindtijd.  Tusveld moet tijdens de rit zondag wat vaker naar de volgauto van zijn team om water te halen voor Romain Bardet. Iedere inspanning die zijn Franse kopman nu niet hoeven te doen, bij deze  temperatuur, scheelt. Des te vervelender voor geletruidrager Jonas Vingegaard dat hij na Roglic zondag ook  helper Steven Kruijswijk de Tour ziet verlaten. De Nederlander breekt bij een val zijn sleutelbeen en wordt  uiteindelijk met een ambulance afgevoerd. Van hem hoeft Vingegaard geen hulp meer te verwachten, tijdens de warme dagen die in de Pyreneeën nog zullen volgen.||https://www.nrc.nl//nieuws/2022/07/17/koersen-in-veertig-graden-daar-kun-je-niet-tegenop-drinken-a4136668
2022-07-18||Na twee jaar weer Zwarte Cross. Festivalgangers nemen afscheid van Tante Rikie||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/17/na-twee-jaar-weer-zwarte-cross-festivalgangers-nemen-afscheid-van-tante-rikie-a4136642
2022-07-18||Ook op de tiende verjaardag is Welcome To The Village dwars, duurzaam en divers||Een simpele ingreep heeft soms groot effect. Toen zanger Kaito van het trio Avalanche Kaito zaterdagmiddag van het lage podium sprong om de aanwezigen recht aan te kijken, rukte het publiek meteen op naar voren. Er ontstond een gloedvol optreden van muzikanten uit Brussel en Burkina Fasso, waarbij de soepel zingende en bewegende Kaito zich tussen de hectische ritmes en gitaarakkoorden van zijn handlangers moest wringen.  Al speelden er grote namen als Meau, Dool en De Staat, de onverwachte muzikale kennismaking is het handelsmerk van het ‘activistische’ festival Welcome To The Village, in Friesland. Het festijn vierde dit jaar de tiende verjaardag met een eenmalige editie in het centrum van Leeuwarden (vorig jaar liep de vergunning stuk voor het festival in recreatiegebied De Groene Ster). Nu stonden de podia niet naast een meertje, maar in schouwburg De Harmonie en popzaal Neushoorn met daartussen een ‘festivaldorp’ voor consumptie en recreatie. En voor bewustwording, want WTTV wijdt zich aan de drie d’s van dwars, divers en duurzaam. Zo organiseert het festival samenwerkingen tussen techbedrijven en studenten om oplossingen te zoeken voor de circulaire economie. Als eerste hadden ze een retoursysteem voor bekers. Een van de thema’s dit jaar was ‘female fronted activism’ dat onnadrukkelijk geïntegreerd werd in de optredens. Het queer-trio Holy Trinity uit Amsterdam presenteerde een extravagante mix van dans, hiphop en playback. Hun zowel uitdagende als ontroerende ‘Yoniverse’ ging over de zoektocht naar een veilige omgeving. De Britse Grove veroverde even later de zaal met klaterende dancehall, waarbij de nonbinaire rapper tegelijk rondsprong en zelf de laptop bediende. Dansen en denken ging samen in nummers over het nachtleven en raciale onderdrukking. Hitzangeres Meau (‘Dat heb jij gedaan’) liet zich hier begeleiden door vijf muzikanten. Meau heeft nog geen debuutalbum maar genoeg afwisselende nummers voor een glanzend optreden met soms een dance-achtige ondertoon, zoals in ‘Als jij maar bij me bent’.  Zo golfde het festival, met 3.500 bezoekers op deze drukke zaterdag, van bizarre hardrock door het Nederlandse Helleruin naar luchtige popmuziek bij de Australiër Alex Cameron en naar een lange rij voor het optreden van Dool. De band van Raven van Dorst deed het zonlicht vergeten met stemmige samenzang en schorre riffs.  Op Welcome To The Village is ruimte voor alle muziekstijlen en inzichten. Zelfs levensmiddelen kunnen onderwerp zijn voor een activistisch lied, bleek bij Holy Trinity. Met opgestoken vuist uitten de drie hun afkeer: ’Fuck gluten’.  
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/07/17/ook-op-de-tiende-verjaardag-is-welcome-to-the-village-dwars-duurzaam-en-divers-a4136649
2022-07-18||Column | Liever bij de mannen||Voor de woorden die ik nu ga schrijven vraag ik alvast vergiffenis aan Tom Egbers. Vorig jaar hielp hij mij geduldig een tekst op een fatsoenlijke manier in te spreken en wat krijgt hij terug? De stank voor dank die nu volgt. Sorry Tom, wat moet, dat moet. Vrijdagavond na Noord-Ierland - Engeland zaten Suse van Kleef, Leonne Stentler, Sjoerd van Ramshorst en Tom Egbers aan de tafel van Studio Engeland. De redactie had de vrouwelijke en mannelijke sportdeskundigen om en om geplaceerd, alsof ze niet wilde uitstralen dat vrouwen en mannen in vrouwenvoetbal vijandige kampen zouden zijn. Dat mislukte.  Engeland had 5-0 gewonnen, dus ging het over Sarina Wiegman. Beelden van haar in de rol van Engelse bondscoach, waren gemonteerd op This girl is on fire van Alicia Keys. Een monumentje werd opgericht. Toen de muziek wegstierf, zei Tom dat Sarina een goeie coach is. „Ooit is ze klaar hier in Engeland. Wanneer gaat een grote club uit de Eredivisie zeggen: ‘He, Sarina Wiegman, dat is echt een hele goeie coach?’” In de studio moest een zacht gesis hoorbaar zijn, veroorzaakt door de stoom uit de oren van Suse en Leonne. Suse bleef glimlachen en vroeg: „Je bedoelt de mannen Eredivisie?” „Ik bedoel …  sorry …”, zei Tom. Hij draaide met zijn ogen, lachte gespeeld en leek zich geen raad te weten met zijn houding. Dat had hij inderdaad bedoeld, bekende hij: een club uit de mannen Eredivisie. Suse, nu gehuld in een wolk stoom maar voor zover zichtbaar nog steeds aan het glimlachen, legde het uit: „Sarina wil met wereldtop werken en een club uit het midden van de mannen Eredivisie, is geen wereldtop.”  Sjoerd herhaalde voor de zekerheid Toms vraag, maar anders geformuleerd: „Denk je dan dat, na dit toernooi, als een club als FC Twente zich zou melden, ze zou weigeren?” Tegelijk riepen Suse en Leonne: „Ja, natuurlijk, mafklapper!” Ze verwoordden het anders, maar dat was wat ze bedoelden met dat beschaafde uitleggen dat Sarina waarschijnlijk zou weigeren. Leonne zei: „Vriend, in het vrouwenvoetbal, is mannenvoetbal allang geen speler meer.” Dat waren niet haar woorden, maar het was wel wat ze zei met de grijns die ze had toen ook zij uiteenzette dat nationale competitie geen wereldtop is. Dat twee vrouwelijke analisten twee mannelijke collega’s uitlegden dat mannenvoetbal voor vrouwen niet het hoogst haalbare is, leverde heerlijke televisie op. Vooral omdat je bij de mannen het kwartje live kon zien vallen. Ik zal vanaf nu bij elke wedstrijd die de Leeuwinnen spelen, uitkijken naar het moment waarop een van de verslaggevers ter plekke die vraag zal stellen.  Als bijvoorbeeld Lieke Martens voor de microfoon staat, vragen: „Als je het voor het kiezen had, waar zou je dan na dit toernooi liever spelen? Bij Paris Saint-Germain of bij de mannen van FC Twente?” Of aan Jackie Groenen: „Als je mocht kiezen, wat zou je dan doen? Bij Manchester United blijven, of bij de mannen van FC Twente tekenen?” De manier waarop de speelsters kijken als de vraag gesteld is, kunnen we dan inlijsten. Voor Tom. En Sjoerd.||https://www.nrc.nl//nieuws/2022/07/17/liever-bij-de-mannen-a4136648
2022-07-18||‘Wonderfeel’ is een ideale mix van idylle en ontdekkingsreis||Wie buitenplaats Schaep en Burgh oploopt, hoort meteen muziek: met de sfeervolle Tweede symfonie van Ruth Gibbs is het alsof je zo een avonturenfilm binnenloopt. En ergens klopt dat ook. Klassiek buitenfestival Wonderfeel, met muziek op bijna tien plekken, voelde als een muzikale ontdekkingsreis voor en door zo’n 9000 bezoekers. Op ‘De Bosplek’ beleefde Camiel Jansens ‘Het Toeslagenschandaal’ voor blaaskwintet (met weerzinwekkende geluidsknipsels van nieuwslezers die feiten en getallen over de toeslagenaffaire opnoemen en politici die de schuld afschuiven) vrijdag de première. Renske Leijten en Pieter Omtzigt, aan wie het stuk is opgedragen, zaten in het publiek.  Bij ‘Dichter onder de boom’ krijg je een koptelefoon op om de voordragende dichter – Iduna Paalman bijvoorbeeld – echt goed te kunnen horen. Op ‘Het weiland’, een open plek in het bos, klonk muziek waarbij je alleen nog in het warme gras wilde liggen om de zwaluwen te tellen. Jiraan bijvoorbeeld, een Vlaams collectief dat Arabische en Midden-Oosterse muziek prachtig verweefde  met Europese oude muziek. „Wat als Bach in het Midden-Oosten was geboren?”, vraagt het ensemble zich af - om een klassieke cellosuite te laten ontaarden in opzwepende ritmes.  Vertederend: Wonderfeel is ook het festival van het zelf meegenomen klapstoeltje. Ervaren bezoekers weten dat de biertuinbankjes voor de podia wiebelig en akelig hard zijn. Daarom zie je honderden bezoekers met eigen stoeltjes in de meest fascinerende vormen; van het klassieke vissersstoeltje en de wandelstok-met-opklap-zitje tot yogamat-achtige grondstoelen en telescoopbouwpakketten die op onnavolgbare manier uit een etuitje getrokken worden. Wie zo’n laatste heeft, oogst de hele dag bewonderend opgestoken  duimen van vissersstoelzitters.  Zaterdag liep de verhalende kracht van muziek als rode draad over het festivalterrein. Schrijver Kader Abdolah voltooide net een roman over de beroemde Perzische mysticus/dichter Roemi en verhaalde over het mysterieuze oude rijk in het Midden-Oosten, over de stad Isfahan, de bazaars en rondtollende derwisjen – op zoek naar God in zichzelf.  Pianist Ralph van Raat ving mystieke sferen in fragmenten uit Les Heures persanes van de Franse componist Charles Koechlin, die nooit in Perzië was maar zich liet inspireren door Vers Ispahan van Pierre Loti. Het was een mooi voorbeeld van een gelukkig huwelijk tussen literatuur en muziek.  Intussen brak mezzosopraan Karin Strobos de tent af met een hilarische dronkenlap-act in de Offenbach-aria ‘Ah quel diner’. Met Club Classique en sopraan Judith van Wanroij raasde ze door de operageschiedenis. Het publiek mocht de aria’s kiezen uit een rondgedeelde lijst en voor de duetten gingen de zangeressen beurtelings het veld op met een grabbelton.  Voordat de overgebleven bezoekers zich als meezingbende naar het middernachtelijk uur zongen, regeerde verstilling bij Cappella Amsterdam en festivaldenker en schrijver Marjolijn van Heemstra. In de schemering beschreef zij de Nederlander „als het meest nachtschuwe wezen” ter wereld en hield een pleidooi voor de duisternis, de schaduwhelft van de dag die zichzelf moet kunnen zijn.  Cappella Amsterdam speelde met licht en donker in muziek van de Baltische componisten Pärt, Körvits, Vasks en Seppar. De stemmen tastten naar de stilte en vervlochten zich ermee, zoals in de schemering licht en donker met elkaar vervloeien.              
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/17/wonderfeel-is-een-ideale-mix-van-idylle-en-ontdekkingsreis-a4136647
2022-07-18||Boeren houden zich rustig op Zwarte Cross||Een festival begint al onderweg. In de trein van Zutphen naar Lichtenvoorde klinkt de playlist van de Zwarte Cross en hoor je een smeltkroes van accenten. Er worden blikken bier uitgedeeld. ‘Heineken? Nou, vooruit dan maar.’ Er wordt gepraat over waar iedereen zoal vandaan moest komen: - ‘Wij komen uit Brabant.’  - ‘Ja, dat dachten we al te horen. Gezellig.’  - ‘Jullie?’ -‘Gewoon van hier’  Welkom Thuus is dit jaar het thema van de Zwarte Cross, met 220.000 bezoekers het grootste festival van Nederland. Na twee geannuleerde edities is de thuishaven van het festivalterrein weer geopend. Tijd voor Grolsch. Door een nevel van zand is het festivalterrein niet eens zichtbaar. Wie het stof weg wappert, ziet een uitgestrekt terrein dat allereerst doet denken aan een Amerikaanse carnival (kermis) in een prairie-achtige omgeving, met een kleurrijk reuzenrad en zweefmolen.  Wat begon als een boerenfeest voor motorcrossfanaten, is uitgegroeid tot een festival voor ieder die maar wil, met acts als Suzan & Freek, De Dijk en Danny Vera. Ja, natuurlijk, er lopen boeren op klompen over het dorre gras. Op blote buiken zijn met stiften sixpacks aangebracht. Maar ook: groepen mannen in lange roze rokken, ook al is dat misschien als geintje bedoeld. Het credo luidt: Alles mag en kan hier. Tenminste, als je je een beetje aan de regels houdt.   Tante Rikie, de festivaldirecteur van de Zwarte Cross, deed vlak voor de start van het festival nog een oproep: „Hufters blijf thuis.” Dat was de reactie van het jarenlange icoon op de vraag of ze nog wensen had voor haar 25e en laatste jaar als directeur.  De oh zo bekende bordjes met tegelwijsheden à la Achterhoek (‘Mijn moeder is een prima kerel’ bijvoorbeeld, en ‘Gay doen is belangrijker dan winnen’) mochten niets te maken hebben met het boerenprotest. Het terrein moet neutraal gebied zijn, liet de organisatie een paar dagen voor het festival weten aan de Gelderlander.  Maar aan kleine vormen van verzet is niet te ontkomen. Rode bandana’s vallen direct op in het festivalbeeld; in het haar, om de pols of om het been geknoopt. Zo uiten de boeren zwijgend kritiek. Verder is er de onschuldige boerenmerchandise van mensen die trots zijn op hun roots, met teksten als ‘Boerendochter’ en ‘Boerenzoon’.  Maar wie het festival inwisselt voor de ruige banen van de motorcross verlaat het neutrale terrein. Daar zie je omgekeerde vlaggen, protestleuzen als ‘Zonder boer, geen voer’ en bordjes met daarop de stikstofuitstoot van Tata Steel en Schiphol. Meer uitgesproken dan op het festivalterrein, maar nog steeds niet in de vorm van protesten.   De muzikanten branden zich verder ook niet aan deze kwestie. We zijn hier om lol te trappen, lijkt de boodschap. Neem Thijs Boontjes, wiens muziek duidelijk niet bekend is onder een groot deel van het publiek, maar dat is niet van belang. Zolang hij het publiek maar een opdracht geeft tussen de songs door. Moeten ze springen? Zakken? Boontjes vraagt, zij draaien. Daarbij heeft het hoofdpodium te maken met slecht geluid. Wie iets wil verstaan zal meer naar voren moeten. Of de artiesten moeten het op schreeuwen zetten, waar de Jeugd van Tegenwoordig in lijkt te slagen. Hoewel lang niet zo goed als de Achterhoekse band Bökkers, die overigens de menigte nog wel even ‘Boeren, boeren, boeren’ laat uitschreeuwen.  Rapper Joost zuigt als een spons de jongeren op het terrein op. Ze dringen naar voren bij de hekken en gooien hun ledematen in de strijd. De wat oudere generatie zoekt het in de Texas-omgeving van Roadhouse of de relaxte sfeer op de Reggaeweide.  De zogenoemde ‘undercoverbands’ zijn vaak verrassend goed, en aandoenlijk dankbaar voor iedereen die de grote acts even laat passeren voor de Undercovertent.  En voor wie zich even niet vindt in de muziek is er genoeg entertainment elders, zoals in het Nachtkastje waar bijvoorbeeld Metje Blaak vertelt over haar werk als prostituee.  De avondschemering verandert in een doffe deken van stof. Overal is het gekraak van plastic bekers onder de voeten te horen. De sfeer is veranderd. Een portret van tante Rikie staat geprojecteerd op schermen met de leus: ‘Handen thuis’. Hier en daar vloeit het niet alleen bier, maar ook bloedneuzen. Iedereen is aan het eind van zijn Latijn – bijna. Snollebollekes lijkt voor de Zwarte Cross-bezoeker een perfecte afsluiter. De energieke Rob Kemps die op en neer springt is een voorbeeld voor de hele zaal. Het publiek vormt één kloppend hart dat beweegt op dezelfde beats. Alles wordt uit dit laatste halfuur gehaald, zodat de bezoekers toch echt met zwarte nagels, vieze schoenen en nat haar van het bier het terrein kunnen verlaten. 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/07/17/zwarte-cross-welkom-thuus-a4136646
2022-07-18||Opperdoezer overpeinzingen inzake vergankelijkheid||Eén hapje van de opperdoezers en daar hoorde ik zijn stem alweer, die van de vriend die uit West-Friesland kwam, net als die aardappelen, en die zo lekker in het zangerige accent van de streek kon vragen: „Bejj’al an de ronden west?” (of hoe je dat precies zou moeten schrijven). Als ze er waren, diende hij ze graag feestelijk op, met gefrituurde vlierbloesem. Dus ik was een beetje laat, want de vlierbloesem is al weg, maar ik zag ze niet eerder op de markt. Ze waren nu trouwens nog duur genoeg. Een groenteboer in Amsterdam vertelde eens dat hij op de afslag peterselie had willen kopen en toen hij de prijs hoorde gevraagd had: „Zit er een gouden randje aan?” Maar dat kun je je nu wel bij bijna alles afvragen. Die opperdoezers waren heus geen laaglandse versie van die eeuwige madeleine. Proust beschrijft zulke sensaties trouwens met van alles, met een lepeltje dat tegen een kopje tikt, twee ongelijke plavuizen op een binnenplaats, het ging hem helemaal niet om die madeleine die bovendien aanvankelijk een beschuitje was. Het gaat erom hoe soms een zintuiglijke sensatie je direct in een ander, vroeger moment brengt. En zo was het niet met die opperdoezers. Je associeert je vrienden met zoveel, waaronder ook diverse etenswaren.  Wij aten de opperdoezers hoewel zonder vlierbloesem, trouwens toch heel feestelijk, met gestoofde venkel en gebakken tarbot, overgoten met zeer goddelijke zoute boter (wie zijn vis liefheeft, spare de boter niet), kneepje citroen, scheutje Noilly Prat erachteraan – je denkt dan echt dat niemand in de provincie zó lekker eet, terwijl het allemaal weinig  kookkunst vereist en voornamelijk berust op de kracht van de ingrediënten. Ze hadden veel kracht. Intussen probeerden we vast te stellen hoe een groot dichter Remco Campert nu eigenlijk geweest is en ik begon allerlei dingen te beweren – zoals je doet als je zulke aardappelen eet en een glaasje Grauburgunder drinkt. Dat Esther Naomi Perquin die zo’n mooi gedicht schreef over de overleden schrijver een heel wat groter talent is („Sinds wanneer vinden we Campert een groot dichter?”) zei ik bijvoorbeeld, en dat Camperts kracht in die kleine columnpjes lag en niet in zijn poëzie en zelfs deed ik even lelijk over dat Lamento-gedicht dat iedereen zo mooi vindt („zo nodig zo mooi moet vinden”), dus ik werd erg meegesleept door de tarbot naar woelige wateren. Ik werd erg meegesleept door de tarbot naar woelige wateren Míjn wateren, waar, wist ik wel zeker, mijn vriend ook aangetroffen zou zijn als hij er nog was geweest, maar waar nu zo goed als niemand meer lijkt rond te zwemmen want je leest overal dat we met Campert een belangrijk dichter hebben verloren. En dat deed dan wèl weer denken aan Proust, die meesterlijk beschrijft hoe alle mensen ervan overtuigd zijn dat de rangorde in de uitgaande wereld, maar je kunt dat net zo goed van toepassing verklaren op de literaire wereld, is zoals-ie is op het moment dat zíj erin verkeren, dat dat de ware verhoudingen zijn. Oud geworden verbaast men zich dan over de onwetendheid van de mensen die nú die wereld uitmaken, ‘ze begrijpen helemaal niet hoe het zit!’ – maar ‘hoe het zit’ dat is iets uit je eigen tijd. Zelf was je ook zo iemand die op een bepaald moment de neus in de wereld stak en toen meende dat alles was zoals jij en de jouwen het zagen. Maar nu is dat anders.  Het is duizelingwekkend relativerend om zo te denken. Tè, als je an de ronden zit. ||https://www.nrc.nl//nieuws/2022/07/17/opperdoezer-overpeinzingen-inzake-vergankelijkheid-a4136645
2022-07-18||Ook een plant kan aan stress kapotgaan||Ook planten kunnen stress ervaren. Door droogte, schimmels of vraat – of simpelweg door een maaimachine. Want die heerlijke geur van vers gemaaid gras is, zo ontdekten biologen jaren geleden, eigenlijk een noodsignaal. Planten die worden aangevallen produceren geurstoffen waarmee ze nuttige insecten kunnen lokken, als handlangers in de strijd. Erik Poelman (1980) is universitair hoofddocent in Wageningen  en heeft een eigen onderzoeksgroep bij het Laboratorium voor Entomologie. Dit voorjaar kreeg hij van NWO een Vici-beurs, waarmee hij zijn onderzoek naar stress bij planten  kan uitbouwen. De gele gympen die hij op de foto draagt zijn typerend voor hem. „Daaraan kun je me altijd herkennen.” Tegen een grasmaaier kunnen zulke bondgenoten weinig beginnen, maar tegen knabbelende rupsen of zuigende bladluizen wél. „Neem sluipwespen”, zegt bioloog Erik Poelman (42) in zijn werkkamer aan de Wageningen Universiteit. „Als bepaalde planten worden opgegeten door rupsen, dan produceren ze stofjes waardoor die parasitaire wespen worden aangetrokken. Zodra ze de rupsen in het vizier krijgen, leggen ze daar eitjes in, waardoor de rups ten dode is opgeschreven en de plant verlost wordt van zijn belager.” Op een paar meter van hem vandaan staat een vitrine met een gigantische namaak-sluipwesp, waarin de situatie beeldend wordt uitgelegd. „We hebben hier regelmatig basisschoolklassen over de vloer. Die leerlingen zijn heel geïnteresseerd, willen altijd van alles weten over de insecten.” Een paar jaar geleden besteedde zelfs kinder-tv-programma Het Klokhuis een aflevering aan plantenstress. Poelmans onderzoek valt niet alleen in de smaak bij kinderen. Sinds hij in 2008 promoveerde op interacties tussen planten en insecten, is hij veelvuldig onderscheiden met beurzen – waaronder de Veni-beurs van NWO. Dit voorjaar ontving hij van diezelfde wetenschapsfinancier de prestigieuze Vici-beurs, waarmee hij de komende vijf jaar zijn onderzoek naar het stressmanagement van planten verder kan uitbouwen. „En dan te bedenken dat ik in eerste instantie helemaal niet zo in planten geïnteresseerd was.” Je kunt het je als plant niet permitteren om al je energie te investeren in de verdediging tegen één belager Je vond planten oninteressant? „Dat dacht ik aanvankelijk. Tijdens mijn studie deed ik onderzoek naar evolutionaire aanpassingen bij gifkikkers in Zuid-Amerika, en ik hoopte in die richting door te kunnen. Maar daar was geen budget voor. Marcel Dicke, hoogleraar entomologie hier in Wageningen, legde me voor of ik geen onderzoek wilde doen naar plant-insectinteracties. Dat was een idee waar ik zacht gezegd even aan moest wennen... Maar toen realiseerde ik me dat het niet zozeer de gifkikkers waren die me zo boeiden, maar die evolutionaire ontwikkeling. En die is in de wedloop en de samenwerking tussen planten en insecten net zo goed aanwezig.” Wat voor interacties onderzoek je dan? „Voor planten is het altijd de vraag wanneer ze door welke insecten worden aangevallen. Dat brengt onzekerheid met zich mee, en er is flexibiliteit voor nodig. Want je kunt het je als plant niet permitteren om al je energie te investeren in de verdediging tegen één belager, omdat je nog niet weet met welke toekomstige belagers je te maken krijgt. Vergelijk het met een spel zoals Stratego: je moet niet al je troeven direct al spelen, want dan houd je niets over. Tegelijkertijd zijn veel planten voor hun bestuiving en hun bescherming ook juist afhankelijk van insecten, denk aan het voorbeeld van de sluipwesp. Een verdedigingsreactie – bijvoorbeeld in de vorm van gifstoffen, stugge haren of extra doorns – moet er niet voor zorgen dat die nuttige insecten vervolgens óók wegblijven.” We willen allereerst patronen ontrafelen: welke insecten komen wanneer, en hoelang blijven ze? Hoe herkent een plant met wat voor belager hij te maken heeft? „Bijvoorbeeld aan de speekselsamenstelling, of aan het vraatpatroon.” We lopen naar een veld achter het universiteitsgebouw, waar de groep van Poelman diverse experimenten heeft lopen. Promovenda Hanneke Suijkerbuijk, die bestudeert hoe rupsenvraat bestuivers beïnvloedt, staat met stopwatch en notitieblok in een veld vol Chinese kool met felgele bloemetjes. Ze houdt bij welke bestuivende insecten erop afkomen, en hoe lang ze blijven zitten. Poelman: „De komende jaren richten we ons specifiek op de Brassicaceae, de koolfamilie. Die bestaat uit heel uiteenlopende soorten. Zo heb je de zandraket, die vaak als ‘modelplant’ wordt gebruikt voor biologisch onderzoek en als strategie heeft om heel snel te bloeien, als er nog geen insecten zijn, zodat hij de vraat voor is. Maar je hebt ook grotere soorten die meer dan één groeiseizoen bloeien, en dus ook vaker met insecten te maken kunnen krijgen.” Wat willen jullie aan die koolplanten ontdekken? „We willen allereerst patronen ontrafelen: welke insecten komen wanneer, en hoelang blijven ze? Daarna gaan we in het lab de fysiologie van de planten onderzoeken. Welke planten reageren waarop, en op welke manier? Matchen planten hun verdedigingsstrategie met de patronen van insectenaanvallen? In de biologie wordt vaak gekeken naar co-evolutie tussen bepaalde soorten – dus naar interactieve evolutie, waarbij de ene soort op de andere reageert en vice versa. Wij willen in feite achterhalen hoe een hele levensgemeenschap de evolutie tussen soorten vormgeeft.” Als je als plant niet weerbaar bent dan leidt dat ertoe dat je verliest van de plaaginsecten Poelman loopt door naar een experiment met zwarte mosterd – ook een soort uit de koolplantenfamilie. Rond de veldjes zijn blauwe netten gespannen, met mazen van verschillende wijdtes. „Door de grove mazen kunnen vlinders zoals koolwitjes nog wel naar de planten vliegen, door de kleine mazen niet meer. In dat laatste geval worden er dus ook geen eitjes gelegd op de bladeren, en zullen de bladeren minder worden aangeknaagd. We willen meten in hoeverre dat van invloed is op de zaadproductie: leidt de afwezigheid van rupsen tot meer zaad van betere kwaliteit? Op sommige planten die niet door koolwitjes bezocht kunnen worden, zetten we alsnog rupsen, om te zien in hoeverre die rupsen écht van invloed zijn op het zaad.” Heeft jullie onderzoek ook gevolgen voor de landbouw? „Ons onderzoek is in eerste instantie gedreven door nieuwsgierigheid. Maar je zou het kunnen zien als voorloper van daadwerkelijke toepassingen. Volgens het ministerie van LNV moet er in 2030 sprake zijn van duurzame gewasbescherming in Nederland. Als die pesticiden verdwijnen, dan zullen planten meer te maken krijgen met belagers. En dan is het vanuit plantenveredelingsperspectief belangrijk  te weten hoe planten omgaan met aanvallen van hele insectenlevensgemeenschappen.” Kan een plant een burn-out krijgen? „Als je als plant niet weerbaar bent dan leidt dat ertoe dat je verliest van de plaaginsecten – dan ben je vaak ten dode opgeschreven. Voor planten geldt vaak wel dat ze het zwaarder krijgen als diverse stressoren zich opstapelen, dus als ze bijvoorbeeld te kampen hebben met droogte én luizen tegelijkertijd. Dat geldt voor mensen ook: het is zwaar om verschillende ballen tegelijkertijd in de lucht te houden, en dus moet je gaandeweg leren waaraan je prioriteit geeft. In die zin lijken we wel op planten.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/17/ook-een-plant-kan-aan-stress-kapotgaan-a4136644
2022-07-18||Eerste dag Nijmeegse Vierdaagse geschrapt vanwege hitte||De eerste wandeldag van de Nijmeegse Vierdaagse komende dinsdag wordt geschrapt vanwege de verwachte hitte. Dat heeft het bestuur van het evenement zondagmiddag bekendgemaakt op een persconferentie. Dat betekent dat deze editie zal bestaan uit drie in plaats van vier dagen: van woensdag 20 juli tot en met vrijdag 22 juli. Marsleider Henny Sackers noemt het besluit „historisch”. De weersomstandigheden zijn dinsdag, wanneer de temperatuur lokaal kan oplopen tot 38 graden, volgens Sackers „nog slechter dan we in 2006 hebben meegemaakt”. Tijdens die editie van de Vierdaagse, met eveneens temperaturen boven de dertig graden, zijn twee wandelaars overleden.  Vanwege de hitte is het volgens de marsleider „niet verantwoord” om op dinsdag te gaan wandelen. De alternatieven die op tafel lagen, zoals het inkorten van de afstanden of op dinsdag eerder van start gaan, waren „niet toereikend”. De beslissing volgt op overleg tussen het bestuur, de medische dienst, een inspanningsfysioloog, een sportpsycholoog en het Rode Kruis. Na twee jaar geen Vierdaagse door de coronamaatregelen had „iedereen zich er enorm op verheugd”, reageert de Nijmeegse burgemeester Hubert Bruls op de persconferentie. Hij zei de teleurstelling te begrijpen, maar het besluit te steunen. De Vierdaagse gaat woensdagochtend om 04.00 uur van start met ruim 42.000 deelnemers. Correctie (17 juli 2022): In een eerdere versie van dit artikel was de achternaam van de Nijmeegse burgemeester verkeerd geschreven. Dat is hierboven aangepast.||https://www.nrc.nl//nieuws/2022/07/17/eerste-wandeldag-nijmeegse-vierdaagse-wordt-geschrapt-vanwege-hitte-a4136643
2022-07-18||Opinie | Inlichtingendiensten moeten  juist onder streng toezicht staan||In het opiniestuk Toezicht op de AIVD en MIVD is risico voor de nationale veiligheid (14/7) neemt oud-AIVD’er Hugo Vijver het op voor zijn voormalige werkgever. De AIVD is namelijk kortgeleden door de toezichthouder, de CTIVD, op de vingers getikt. In strijd met de wet bleek de inlichtingendienst grote hoeveelheden gegevens te bewaren over mensen die geen onderwerp zijn van onderzoek, of dat ooit zullen worden. En dat mag niet. De geheime dienst mag weliswaar inbreuk maken op het privéleven van mensen, maar ze moet dat wel zoveel mogelijk beperken. Dat deed ze niet. Naar aanleiding van een klacht   van Bits of Freedom oordeelde de toezichthouder dat de gegevens alsnog moeten worden vernietigd. Evelyn Austin is directeur van Bits of Freedom.   Vijver vindt het absurd. Het operationele belang van de gegevens in kwestie is volgens hem „boven alle twijfel verheven”. Zoveel leerde hij, als we het goed begrijpen, van een „terneergeslagen” AIVD’er in de wandelgangen van een congres.  Laten we de feiten voorop blijven stellen. De toezichthouder heeft in haar onderzoek getoetst op rechtmatigheid en behoorlijkheid. Ofwel: houdt de AIVD zich aan de wet en is haar handelen behoorlijk? Dat levert een completer plaatje op dan wanneer je alleen zou kijken naar naleving van de regels. Rigide handelen naar de letter van de wet kan behoorlijk oneerlijke gevolgen hebben voor burgers. En andersom is soms wat meer coulance vanuit de overheid richting de burger nodig om een rechtvaardige samenleving te garanderen. Enfin. Na maandenlang onderzoek, gesprekken met de AIVD en volledige inzage in haar systemen, kwam de CTIVD tot de conclusie dat de dienst zowel onrechtmatig als onbehoorlijk had gehandeld. Dat eerste was geen verrassing; het tweede wel. Niet alleen was de AIVD in het bezit van gegevens die ze niet hoorde te hebben, maar ze kon ook het operationele belang om die gegevens te bewaren niet onderbouwen. Maandenlang niet.  Het beeld dat Vijver schetst, namelijk van een toezichthouder die zich blindstaart op de wet en de AIVD afrekent op een juridisch euvel, klopt dus niet. Maar de opiniemaker maakt het nog veel bonter. De toezichthouder ligt niet alleen dwars, maar vormt, zo schrijft hij, zelfs een gevaar voor de nationale veiligheid. Pardon?  Eén van de pijlers van de vrije samenleving is dat de overheid zich laat bevragen, bijsturen en zelfs bestraffen. Daaraan ontleent zij haar legitimiteit. Macht en tegenmacht moeten daarvoor in balans zijn.  Nergens gaat dat meer op dan in relatie tot het werk van de geheime diensten. Het is, door de aard van het staatsgeheime werk, voor journalisten en burgers haast onmogelijk om het handelen van de geheime diensten te bevragen. De controlerende taak ligt bijna uitsluitend bij de toezichthouder. Op haar schouders rust niet alleen de opgave om het publieke belang te beschermen, maar ook om te waken over het draagvlak voor het werk van de diensten. Anders gezegd: om legitiem te kunnen handelen, hebben de diensten een sterke toezichthouder nodig. Wie echt begaan is met de nationale veiligheid, faciliteert, nee, viert daarom het werk van toezichthouders, journalisten, activisten en ngo’s.  Zo niet Vijver. De opiniemaker trekt de onafhankelijkheid van de toezichthouder in twijfel, bagatelliseert haar onderzoek, en verdraait  de feiten. Meer zand in de raderen van de al precaire democratische besluitvorming rondom het werk van de geheime diensten. Dat is niet het handelen van iemand die begaan is met de weerbaarheid van onze rechtsstaat.  Over een ding zijn we het wel eens: de bemoeienis van Bits of Freedom in deze kwestie is niet ideaal. Maar waar Vijver de tegenmacht het liefst nog verder beteugelt, heeft onze rechtsstaat, inclusief de nationale veiligheid, juist méér tegenmacht nodig. In de vorm van een toezichthouder die zonder de inmenging van een kleine ngo effectief kan optreden. Zeker zolang de geheime diensten de wet structureel links laten liggen.||https://www.nrc.nl//nieuws/2022/07/17/inlichtingendiensten-moeten-juist-onder-streng-toezicht-staan-a4136641
2022-07-18||Nationaal Hitteplan per maandag van kracht, ook smogwaarschuwing||Vanwege de verwachte hoge temperaturen treedt vanaf maandag het zogeheten Nationale Hitteplan in werking, meldt het Rijksinstituut voor Volksgezondheid en Milieu (RIVM) zondag. Ook waarschuwt het instituut voor smog vanwege de hitte in grote delen van Europa. Mensen die gevoelig zijn voor smog kunnen mogelijk klachten krijgen. Het RIVM adviseert hen om binnen te blijven en om zware lichamelijke inspanning te beperken.  Het hitteplan en de smogwaarschuwing gelden voor het hele land. Naar verwachting houden de hoge temperaturen tot en met woensdag aan. Dinsdag wordt het waarschijnlijk het warmst, voorspelt het KNMI, met maximaal 35 graden in het zuiden van het land en lokaal mogelijk 38 graden. Het RIVM adviseert iedereen om zich goed in te smeren met zonnebrand, voldoende water te drinken, het huis koel te houden en intensieve beweging in de middag en avond te beperken. Ouderen vormen de kwetsbaarste groep, aldus het RIVM. „Omdat zij hun lichaamstemperatuur slechter onder controle kunnen houden en minder snel een dorstgevoel hebben.” Ook daklozen, chronisch zieken, mensen met overgewicht en jonge kinderen zijn risicogroepen. Door de hitte kunnen kwetsbaren hoofdpijn hebben, zich moe voelen, of moeite hebben zich te concentreren. Ook kunnen ernstigere gezondheidsproblemen optreden, als uitdroging en een hitteberoerte.  Om organisaties die werken met kwetsbare groepen te waarschuwen dat er aanhoudend warm weer aankomt, treedt het Nationaal Hitteplan in werking. Hierdoor kunnen passende maatregelen worden genomen, zoals tijdig de zonwering omlaag doen of koele voetenbaden aanbieden. Iedere organisatie geeft op zijn eigen manier invulling aan het hitteplan. ||https://www.nrc.nl//nieuws/2022/07/17/rivm-activeert-nationaal-hitteplan-en-waarschuwt-voor-smog-a4136640
2022-07-18||De arrestatie van drugsbaron Caro Quintero is een Mexicaans cadeautje aan Biden||  Op de  Ten Most Wanted List van de  FBI stond Rafael Caro Quintero  jarenlang eenzaam aan de top. Voor de meeste  voortvluchtige criminelen op die bekende lijst looft  de Amerikaanse recherche 100.000 dollar tipgeld uit. Voor de Mexicaanse drugsbaas lag dat bedrag tweehonderd maal hoger: 20 miljoen dollar voor „informatie die  leidt tot de arrestatie of veroordeling van Rafael Caro Quintero”, beloofde zijn opsporingsaffiche, tot afgelopen vrijdag. In de  bergen van de westelijke Mexicaanse deelstaat Sinaloa werd de nu 69-jarige Caro  Quintero uit de bosjes getrokken, nadat een speurhond van de marine hem bij een zoektocht op het spoor was gekomen. Daarmee kwam een eind aan een negen jaar lange vlucht voor de Mexicaanse, maar vooral de Amerikaanse autoriteiten, die de relatie tussen beide landen  lang onder druk  zette. Hoewel de drugsbaas allang niet meer zo machtig is als in de jaren zeventig en tachtig – toen hij met het door hem opgerichte Guadalajara-kartel grote partijen wiet, heroïne en cocaïne naar de VS smokkelde –  waren de noorderburen  zeer gebrand op zijn arrestatie en uitlevering. Caro Quintero gaf in 1985 opdracht tot de moord op Enrique ‘Kiki’ Camarena. Deze undercoveragent van antinarcotica-agentschap DEA was geïnfiltreerd in het Guadalajara-kartel en hielp  de Mexicaanse autoriteiten een jaar eerder een enorme wietplantage op te rollen.     De moord op de DEA-agent zette de Amerikaans-Mexicaanse verhoudingen ernstig onder druk. Caro Quintero ontvluchtte het land door Mexicaanse autoriteiten om te kopen, maar werd later dat jaar alsnog opgepakt in Costa Rica. In Mexico werd hij veroordeeld tot veertig jaar cel voor de moord op Camarena. Hiervan had hij  28 jaar uitgezeten toen een  rechter in  de staat Jalisco  hem in 2013 vervroegd  vrijliet  wegens een veronderstelde vormfout: middenin de nacht kon hij zo de gevangenis uit lopen. Het Hooggerechtshof zou het besluit van de lagere rechter vernietigen, maar toen was Caro Quintero al spoorloos verdwenen. De oprichter van het Guadalajara-kartel was in de jaren tachtig de eerste drugsbaas die miljardair (in dollars) werd met zijn handel De Amerikanen lieten het er nimmer bij zitten en bleven Mexico de afgelopen jaren onder druk zetten  hem opnieuw vast te zetten. De arrestatie van vrijdag komt dan ook op een bijzonder moment: enkele dagen eerder was de Mexicaanse president Andrés Manuel López Obrador (bijnaam: AMLO) nog op bezoek bij zijn ambtgenoot Joe Biden in het Witte Huis.  Tijdens dat onderhoud stond ook  de bilaterale samenwerking op het gebied van drugs- en misdaadbestrijding op de agenda. De relatie tussen beide buurlanden is op dit vlak altijd gespannen. Mexico is zeer gebrand op zijn soevereiniteit en  accepteert  niet te veel  bemoeienis. Het wijst  erop dat er geen drugshandel zou zijn zonder Amerikaanse vraag en klaagt over de  lakse    wapenwetten in de VS, waardoor Mexicaanse criminelen met hun narcodollars zwaar wapentuig kunnen inslaan in het buurland. In december nam Mexico een wet aan die bewegingsvrijheid van de DEA in het land inperkt.    De VS zien juist  de endemische corruptie in Mexico als groot obstakel bij de bestrijding van de drugshandel en  Caro Quintero als  een berucht voorbeeld hiervan. Zijn vrijgeleide uit de cel kocht hij, zoals hij al zijn hele loopbaan autoriteiten omkocht. In de jaren tachtig stond hij  bekend als de eerste kartelbaas die miljardair (in dollars) werd dankzij de export van verdovende middelen naar de VS. De Mexicaanse pers berichtte destijds  zelfs over zijn aanbod aan de toenmalige regering om de hele staatsschuld af te betalen, als zij hem maar met rust zou laten.  De Amerikaanse justitie wil Caro Quintero vervolgen voor enkele drugstransporten in 2018 en 2019 maar vergeleken met de huidige generatie topnarco’s blijft hij een relatief kleine speler. Met zijn arrestatie en waarschijnlijk snelle uitlevering aan de VS, doet  AMLO dan ook vooral de  regering-Biden een plezier.  Caro Quintero werd onder zware bewaking overgebracht naar de Altiplano-gevangenis in Midden-Mexico.   Foto José Mendez/EPA     De relatie tussen beide landen blijft echter ook na deze arrestatie gevoelig, bleek ook vrijdag. Zo had Washington  enige moeite   om het Mexicaanse cadeautje netjes in ontvangst te nemen. DEA-topvrouw Anne Milgram gaf  een juichende mediaverklaring uit waarin ze prees hoe  „onze ongelooflijke DEA-ploeg in Mexico samenwerkte met de Mexicaanse autoriteiten bij de vangst en arrestatie van Rafael Caro Quintero”.  Zulke (claims over)  Amerikaanse hulp liggen zeer gevoelig bij de Mexicanen en  Bidens ambassadeur in Mexico-Stad moest de DEA-verklaring dan ook snel  ‘ophelderen’. „Voor alle duidelijkheid”, zei die, „er nam geen Amerikaans personeel deel aan de tactische operatie die leidde tot Caro Quintero’s arrestatie: zijn aanhouding was het exclusieve werk van de Mexicaanse regering.”     ||https://www.nrc.nl//nieuws/2022/07/17/de-arrestatie-van-drugsbaron-caro-quintero-is-een-mexicaans-cadeautje-aan-biden-a4136639
2022-07-18||Vrachtvliegtuig met 11.000 kilo munitie stort neer in Griekenland, acht doden||Een vrachtvliegtuig dat ruim 11.000 kilo munitie vervoerde, is zaterdagavond neergestort bij de Griekse stad Kavala. Daarbij zijn alle acht bemanningsleden om het leven gekomen. Dat heeft de Servische minister van Defensie Nebojsa Stefanovic zondag bekendgemaakt tijdens een persconferentie, waarover internationale persbureaus schrijven. Volgens de Oekraïense autoriteiten hadden alle inzittenden de Oekraïense nationaliteit.  Het toestel, dat wordt geëxploiteerd door de Oekraïense vrachtvervoerder Meridian, vertrok zaterdagavond van de Servische stad Nis en was onderweg voor een tussenstop in het Jordaanse Amman. Eindbestemming van het toestel was Bangladesh. De lading met onder meer mortiergranaten was volgens de Servische defensieminister gekocht door het Bengaalse ministerie van Defensie. Rond 23.00 uur alarmeerde de piloot de Griekse luchtverkeersleiding over een probleem met een van de motoren. Een noodlanding was volgens hem onvermijdelijk, waarop hij toestemming kreeg te landen op de luchthaven van Kavala. Kort daarna ging het signaal verloren en crashte het toestel in landelijk gebied vlakbij Kavala.  Op beelden is te zien dat een grasveld bezaaid ligt met brokstukken. Persbureau AP sprak met buurtbewoners, die twee uur na de crash „een vuurbal” zouden hebben gezien en explosies zouden hebben gehoord. Brandweerlieden die zich spoedden naar de plaats van het ongeval werden aanvankelijk gehinderd door de rook en „een intense geur” waarvan ze vreesden dat die giftig was.  Inmiddels hebben hulpverleners de wrakstukken kunnen bereiken. Een speciale legereenheid zal het gebied zondagmiddag onderzoeken op mogelijk explosiegevaar en de aanwezigheid van nucleaire of chemische stoffen. Omwonenden is opgeroepen om de ramen te sluiten en maskers te dragen omdat vooralsnog onduidelijk is of bij de crash gevaarlijke chemicaliën zijn vrijgekomen. ||https://www.nrc.nl//nieuws/2022/07/17/vrachtvliegtuig-met-11-000-kilo-munitie-stort-neer-in-griekenland-acht-doden-a4136638
2022-07-18||Jessica Schilder pakt brons met nationaal record bij kogelstoten WK atletiek||Jessica Schilder heeft zaterdagnacht tijdens de wereldkampioenschappen atletiek in het Amerikaanse Eugene opnieuw een Nederlands record neergezet. Bij haar WK-debuut greep de 23-jarige Volendamse brons op het onderdeel kogelstoten, met een afstand van 19,77 meter in twee van de zes pogingen. De Canadese Sarah Mitton noteerde dezelfde afstand, maar haar tweede stoot was minder ver en dus ging het brons naar Schilder. Het is de tweede medaille voor de Nederlandse atletiekploeg dit WK: op de openingsdag pakte de estafetteploeg op de 4×400 meter gemengd zilver. De 27-jarige Amerikaanse Chase Ealey pakte de wereldtitel met een stoot van 20,49 bij haar eerste poging. De 33-jarige Chinese olympisch kampioen en titelhouder Lijiao Gong bleef steken op 20,39 meter, eveneens bij de eerste poging, en won daarmee het zilver.  Schilder is dit jaar internationaal doorgebroken. In maart veroverde ze eveneens een bronzen medaille, met een afstand van 19,48 meter op de WK indoor in het Servische Belgrado. En bij de NK in Apeldoorn eind juni noteerde ze 19,68 meter, om datzelfde Nederlandse record deze zaterdag aan te scherpen. De Volendamse is de eerste Nederlandse vrouw die een kogelstootmedaille op de WK atletiek verovert. Bij de mannen ging Rutger Smith haar voor. De Groninger greep tijdens het WK van 2005 in het Finse Helsinki een zilveren medaille en behaalde brons op het WK van 2007 in het Japanse Osaka. ||https://www.nrc.nl//nieuws/2022/07/17/jessica-schilder-pakt-brons-met-nationaal-record-bij-kogelstoten-wk-atletiek-a4136637
