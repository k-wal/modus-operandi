2022-06-21||Trump zette functionarissen onder druk: 'Er waren geen stemmen te vinden'|| Op de vierde dag van de hoorzittingen over de bestorming van het Capitool hebben hoge verkiezingsfunctionarissen tot in detail verklaard hoe ze in aanloop naar 6 januari 2021 onder druk zijn gezet door oud-president Trump. De ambtenaren waren in 2020 verantwoordelijk voor het tellen van de stemmen in de staten Arizona en Georgia, waar de winst met klein verschil naar Biden ging. Trump en zijn team van advocaten probeerden de functionarissen ervan te overtuigen dat er fraude was gepleegd. Bewijs daarvoor is nooit geleverd en rechters hebben alle bezwaren van Trump en zijn team van tafel geveegd. De druk van Trump was in de staat Georgia het grootst. Biden won daar met een relatief klein verschil van stemmen, en dus vroeg Trump in een klemmend 67 minuten durend telefoongesprek de belangrijkste verkiezingsfunctionaris van Georgia om "11.780 stemmen te vinden". "Er waren geen stemmen te vinden, want we hadden al twee hertellingen gedaan en in alle tellingen schoot Trump tekort", zei Brad Raffensperger, zelf Republikein, daarover. Hij zegt dat hij en zijn team alle aantijgingen zeer grondig hebben onderzocht, maar dat Trump het maar niet wilde accepteren. Er volgden bedreigingen. In de opname van het telefoongesprek die vanmiddag tijdens het verhoor werd afgespeeld, is te horen dat Trump zegt dat Raffensperger een groot risico loopt. Dat oneerlijkheid en incompetentie ervoor zorgden dat ze het noodzakelijke aantal stemmen niet konden vinden. Als Raffensperger volhoudt dat er geen sprake is geweest van een misdrijf, zegt Trump dat dat heel gevaarlijk is om te zeggen. De collega van Raffensperger, Gabe Sterling, verklaarde hoe moeilijk het was om de onjuiste aantijgingen van Trump te weerleggen. Dat mensen zeiden 'met hun hart' te geloven dat er fraude was gepleegd, ongeacht de feiten. Sterling verklaarde dat hij zelfs zijn familieleden er niet van wist te overtuigen dat de verkiezingsuitslag eerlijk was. Onder de getuigen was ook de Republikeinse leider van het Huis van Afgevaardigden in de staat Arizona, Russell Bowers. In een emotionele verklaring vertelde hij dat Trump en zijn team hem keer op keer onder druk hadden gezet om de verkiezingsnederlaag van Trump in Arizona ongeldig te laten verklaren. Bewijs van fraude werd hem nooit gegeven. Ook kreeg hij de opdracht nep-kiesmannen aan te stellen die voor Trump zouden stemmen. Dat weigerde hij. Bowers kwam daarop onder zware druk te staan. Zijn kantoor kreeg zeker 20.000 e-mails, voicemailberichten en tekstberichten met bedreigingen tot en met doodsbedreigingen aan toe. "Het overspoelde ons kantoor en we konden niet werken, laat staan communiceren", zei hij. Volgens hem ging de intimidatie ook daarna door. Er waren protesten bij zijn woning en andere bedreigingen. Die gingen ook door toen zijn dochter zeer ziek was. Een man met een wapen bedreigde verbaal een buurman. "Het was vreselijk, het was vreselijk", zei Bowers tegen de commissie. Hij verklaarde dat hij campagne had gevoerd vóór Trump en ook wilde dat hij herkozen zou worden. De hoorzitting werd vandaag afgesloten met de emotionele getuigenissen van twee stembusmedewerksters, een moeder en dochter, die zeiden dat ze door Trump en zijn advocaten kapot zijn gemaakt. Na de verkiezingen werden zij ervan beschuldigd dat ze stembiljetten hadden verduisterd. Volgens Wandrea "Shaye" Moss is haar leven sindsdien niet meer hetzelfde en durft ze de deur niet meer uit. Door het gewicht van de woorden van de president van de Verenigde Staten. Haar moeder moest in aanloop naar 6 januari haar huis ontvluchten omdat volgens de FBI haar leven in gevaar was. Geen van de medewerkers van het stembureau waar ze vrijwillig werkten is sindsdien teruggegaan uit angst dat hen dat ook kan overkomen. Zo bestaat er door intimidatie volgens de commissie nog steeds een gevaar voor het democratisch proces. "Het systeem hield het, maar ook maar net", zei commissielid Adam Schiff ter afsluiting. "De vraag is of het een volgende keer het weer houdt."||https://nos.nl/artikel/2433566-trump-zette-functionarissen-onder-druk-er-waren-geen-stemmen-te-vinden
2022-06-21||Aandacht voor opwarming van de aarde met klimaatstreepjescode|| Op de langste dag van het jaar vroegen wetenschappers, activisten en meteorologen aandacht voor de opwarming van de aarde. Dit deden ze via een klimaatstreepjescode. Met de actie #ShowYourStripes werden de grafiekjes voor het vijfde jaar op rij onder de aandacht gebracht. Elk streepje in de code staat voor de gemiddelde temperatuur in een land of regio in een jaar tijd. De kleur blauw staat voor relatief koele jaren, rood voor relatief warme jaren. De streepjescode kleurt wereldwijd steeds roder, wat betekent dat het gemiddeld steeds warmer wordt sinds het begin van de twintigste eeuw. Ook Nederland heeft sinds een paar jaar een code, gemaakt door het KNMI. Die laat zien hoe het ook in Nederland warmer wordt. Sinds het begin van de metingen in 1901 varieert de gemiddelde temperatuur van 7,8 graden in 1963 tot 11,7 graden in 2014. Dat was tot nu het warmste jaar tot nu toe. De streepjescode is bedacht door klimaatwetenschapper Ed Hawkins, die hiermee begon op zijn blog Climate Lab Book om de opwarming te visualiseren. In 2016 ontwierp hij de 'klimaatspiraal', die met een animatie laat zien hoe de opwarming eruit ziet. Twee jaar later kwam de wetenschapper met een streepjescode, die al gauw werd omarmd door tv-meteorologen in heel veel landen. Met de streepjescode hadden ze voor hun publiek een eenvoudige visualisatie van de klimaatverandering.  De gemiddelde temperatuur wereldwijd tussen 1880 en 2021, op basis van data van NASA: Wereldwijd zijn de streepjes een symbool geworden voor klimaatverandering. De codes zijn te vinden op allerhande spullen zoals kleding, mokken en posters. Ze worden ook op gebouwen en trams gezet. De wereldwijde effecten van de klimaatverandering zijn nu al ingrijpend en deels onomkeerbaar, waarschuwde het VN Klimaatpanel IPCC dit jaar. De verbranding van fossiele brandstoffen en de uitstoot van broeikasgassen moeten sneller worden teruggebracht, aldus het klimaatpanel. Nederlandse klimaatwetenschappers zijn pessimistisch over het beperken van de opwarming van de aarde tot onder de 2 graden, zoals in het klimaatakkoord van Parijs is afgesproken. Overschrijding van 2 graden opwarming leidt tot gevaarlijke klimaatverandering en onomkeerbare gevolgen, zoals smeltende ijskappen en een stijgende zeespiegel.||https://nos.nl/artikel/2433565-aandacht-voor-opwarming-van-de-aarde-met-klimaatstreepjescode
2022-06-21||Bronzen plaquette bij Moluks monument in Wierden gestolen|| Dieven hebben een bronzen maquette bij monument Vossenbosch in Wierden in Overijssel gestolen. Het monument is een herinnering aan kamp Vossenbosch, waar honderden Molukkers na hun aankomst in Nederland in 1951 jarenlang woonden. De maquette met een plattegrond van het kamp maakte er deel van uit. "Wie haalt het nou in z'n hoofd om dit te doen", zegt Paul Salakory tegen RTV Oost. Hij werd geboren in kamp Vossenbosch en groeide er ook op. "Het heeft emotionele waarde, dat is niet in geld uit te drukken." Het monument werd vorig jaar onthuld en is een geschenk van de Wierdense samenleving aan de Molukse gemeenschap. "Daarom vinden we deze diefstal ook zo jammer", zegt Salakory. Het monument is zowel erkenning als herkenning voor ons." De gemeente Wierden is eigenaar van het monument. Burgemeester Doret Tigchelaar heeft aangifte gedaan. "We denken dat het de dieven om het materiaal te doen was, want dat is geld waard. Maar hier zit juist zoveel emotionele waarde in."||https://nos.nl/artikel/2433564-bronzen-plaquette-bij-moluks-monument-in-wierden-gestolen
2022-06-21||'Twee Amerikanen vastgehouden in Donetsk' • Zware gevechten om Severodonetsk|| Deze video werd getoond op het benefietconcert Embrace Ukraine op het Museumplein in Amsterdam. Oekraïne laat zien hoe graag ze willen toetreden tot de Europese Unie. Estland heeft de Russische ambassadeur op het matje geroepen omdat een Russische helikopter het Estlandse luchtruim zou zijn binnengedrongen. Dat gebeurde volgens het ministerie van Buitenlandse Zaken in Tallinn op 18 juni. "Estland beschouwt dit als een zeer ernstig en betreurenswaardig incident, dat volkomen onaanvaardbaar is", aldus het ministerie. Ook heeft Estland Moskou opgeroepen te stoppen met het "intimideren van buurlanden", zoals Litouwen eerder al deed. Afgelopen weekend stelde Litouwen een doorvoerverbod in voor Russische goederen zoals kool en metalen bestemd voor de Russische exclave Kaliningrad. De achtergrond van het Litouwse besluit is de sanctielijst die in EU-verband is afgesproken. Moskou dreigde daarop met "serieuze gevolgen". De baas van de Russische veiligheidsraad stelde vandaag dat er binnenkort tegenmaatregelen worden genomen. Op het Museumplein in Amsterdam zijn enkele duizenden mensen samengekomen voor een benefietavond voor Oekraïne. Diverse artiesten, politieke leiders en activisten doen mee. Zo trad eerder op de avond S10 op, die in mei namens Nederland aan het Eurovisie Songfestival meedeed. Ook verschillende winnaars van het Songfestival staan op het podium, zoals de winnaar van dit jaar, Kalush Orchestra. Met de optredens wordt geld opgehaald voor de slachtoffers van de invasie. De 'benefietrally' is een initiatief van de Oekraïense ministeries van Cultuur en van Buitenlandse Zaken. Het wordt georganiseerd naar aanleiding van de Europese top op 23 en 24 juni. Daar wordt gesproken over het kandidaat-lidmaatschap van Oekraïne van de EU. Veel aandacht is er voor de mogelijke toetreding: in video's werd bijvoorbeeld gehamerd op de bijdrage die Oekraïne aan de EU kan leveren, bijvoorbeeld op het gebied van defensie. Twee Amerikanen die deze maand in het oosten van Oekraïne gevangen werden genomen, worden in Donetsk vastgehouden. Dat meldt het Russische persbureau Interfax. De regio staat onder controle van pro-Russische separatisten. Volgens een woordvoerder van het Kremlin hangt de twee mogelijk de doodstraf boven het hoofd. Eerder werden al twee Britten en een Marokkaanse burger tot de dood veroordeeld in de separatistenregio. De Amerikaanse gevangenen zijn Andy Huynh (27) en Alexander Drueke (39). Ze dienden eerder in het Amerikaanse leger en vertrokken naar Oekraïne om als vrijwilliger tegen de Russen te vechten. Het Kremlin zegt hen te beschouwen als huurlingen, waardoor zij niet beschermd worden door de de Geneefse Conventie, die bepaalt dat krijgsgevangenen vrijgelaten moeten worden zodra een oorlog ten einde is. Voor het weekend doken beelden van de twee op. De krant Izvestia publiceerde een videoclip van een kort interview met Huynh en RT toonde een foto van een man waarvan gezegd wordt dat het Drueke is. In het stadje Ljoebotin vlakbij Charkov is een school verwoest door twee Russische kruisraketten. Een doelbewuste aanval of een vergissing? Verslaggever David Jan Godfroid sprak er met burgers en een Oekraïense aanklager voor oorlogsmisdaden. Russische troepen hebben het stadje Toshkivka nabij Severodonetsk veroverd. Toshkivka, in de provincie Loegansk, ligt in de frontlinie. Volgens de gouverneur zetten de Russen zwaar materieel in en kwam de nederzetting daardoor ten val. Rond de steden Severodonetsk en Lysytsjansk wordt al weken hevig gevochten. Volgens het hoofd van het district Severodonetsk is de strijd om de Donbas nog altijd "in volle gang". De regio is volgens hem het "epicentrum" geworden van de gevechten tussen Oekraïne en Rusland. "Alles dat kan branden, staat in brand", zei de gouverneur van Loegansk eerder vandaag. Volgens de Oekraïense autoriteiten heeft het Kremlin het Russische leger opgedragen om zondag de hele regio Loegansk handen te hebben, inclusief de twee steden. De eerste Duitse pantserhouwitsers zijn aangekomen in Oekraïne. De Oekraïense defensieminister Oleksii Reznikov bedankte zijn Duitse ambtgenoot op Twitter voor de leveringen. De mobiele artilleriekanonnen zijn de eerste zware wapens uit Duitsland die geleverd worden. Oekraïne vroeg het Westen de voorbije maanden meermaals om zwaar materieel. Reznikov schrijft dat de pantserhouwitsers "eindelijk" onderdeel zijn van de Oekraïense artillerie. Kiev heeft Duitsland herhaaldelijk verweten te treuzelen bij het leveren van zware wapens. De pantserhouwitsers zijn deel van een gezamenlijk project van Duitsland en Nederland. Duitsland heeft er in totaal zeven toegezegd, Nederland vijf. De voorbije weken hebben instructeurs uit Duitsland Oekraïners opgeleid om het materieel te bedienen. De houwitsers kunnen doelen tot op 40 kilometer afstand raken. Onduidelijk is overigens of de Nederlandse houwitsers al in Oekraïne zijn aangekomen. De Amerikaanse minister van Justitie Merrick Garland is in Oekraïne om daar diplomatiek overleg te voeren over het vervolgen van Russen voor oorlogsmisdaden. Het bezoek was niet vooraf aangekondigd, melden Amerikaanse media. Volgens The New York Times zal Garland overleg plegen met de Oekraïense openbaar aanklager, Iryna Venediktova. Een woordvoerder van Garland laat weten dat de Verenigde Staten Kiev willen helpen bij het opsporen, aanhouden en vervolgen van Russen die betrokken zijn bij "oorlogsmisdaden en wreedheden" gepleegd in Oekraïne. De twee hadden afgelopen mei al contact over de technische en juridische mogelijkheden voor vervolging. Een maand daarvoor had Garland bekendgemaakt dat zijn ministerie samen met de Europese autoriteiten bezig is om bewijs te verzamelen. Volgens de Amerikaanse justitie hebben Russische militairen zich meermaals schuldig gemaakt aan oorlogsmisdaden. Zonder verder in details te treden, sprak een hooggeplaatste functionaris van Justitie vorige week van een "structureel patroon". Rusland eist dat goederen die per spoor door Litouwen naar de Russische exclave Kaliningrad gaan "onmiddellijk" weer worden doorgelaten. Dat heeft de EU-ambassadeur vanmorgen in Moskou te horen gekregen nadat hij in het Russische ministerie van Buitenlandse Zaken op het matje was geroepen. EU-lidstaat Litouwen laat sinds kort geen goederen meer door die op de EU-sanctielijst staan. Rusland is daar woedend over. "Dit soort acties is onacceptabel en zal onvermijdelijk tot een reactie leiden", zei een woordvoerder van het ministerie eerder vanmorgen. Ze wees erop dat het niet om export- of importgoederen gaat, maar om transitgoederen: goederen die van Rusland naar Rusland worden overgebracht. Rusland dreigt met tegenmaatregelen als Litouwen niet bijdraait. "Onze maatregelen gaan een serieuze negatieve impact hebben op de bevolking van Litouwen", zei de Russische veiligheidschef Nikolaj Patroesjev. De EU-ambassadeur heeft Rusland gevraagd af te zien van "escalerende stappen en retoriek". "Hij heeft uitgelegd dat Litouwen de EU-sancties uitvoert en dat er van een blokkade geen sprake is", zei een woordvoerder.  Specialisten van het Russische leger hebben in de Oekraïense regio Cherson de signalen aangepast die zendmasten uitzenden. Nu zijn daar alleen nog Russische tv-stations te ontvangen, schrijft Der Spiegel. De Oekraïense tv-zenders zijn uitgeschakeld. De 1 miljoen inwoners van het gebied in Zuid-Oekraïne kunnen nu "gratis" naar zenders van de Russische staats-tv kijken. De regio's Cherson en Zaporizja werden kort na het begin van de oorlog door Rusland bezet. Sindsdien worden ze 'gerussificeerd'. Zo kunnen inwoners een Russisch paspoort aanvragen en krijgen kinderen die daar geboren worden automatisch het Russische staatsburgerschap. De secretaris van de Russische Veiligheidsraad, Nikolaj Patroesjev, gaat naar de Russische exclave Kaliningrad voor overleg over het conflict met Litouwen. Litouwen houdt op zijn grondgebied een deel van de goederen tegen die Rusland naar Kaliningrad stuurt. "Rusland zal zeker op deze vijandige acties reageren", zei Patroesjev. "Op dit moment worden maatregelen uitgewerkt. Ze worden dan snel van kracht." Patroesjev zei ook dat de inwoners van Litouwen de zeer negatieve gevolgen zullen merken. Rusland is woedend omdat Litouwen zo'n 50 procent van de goederen niet meer doorlaat die per spoor naar Kaliningrad worden vervoerd. Litouwen beroept zich op de EU-sancties die tegen Rusland zijn afgekondigd. "Dit soort acties zijn onacceptabel en zullen onvermijdelijk tot een reactie leiden", zei een woordvoerder van het Russische ministerie van Buitenlandse Zaken vanmorgen. Ze wees erop dat het niet om export- of importgoederen gaat, maar om transitgoederen: goederen die van Rusland naar Rusland worden overgebracht. Kaliningrad ligt geïsoleerd van de rest van Rusland aan de Oostzee. Strategisch is de regio van groot belang. Rusland heeft er raketten gestationeerd die uitgerust kunnen worden met kernkoppen en Kaliningrad is de thuishaven van de Russische Oostzee-vloot. Via zee kan de exclave door Rusland worden bevoorraad. Ben Stiller heeft in Kiev een ontmoeting gehad met president Zelensky. De Amerikaanse acteur is in Oekraïne als ambassadeur van de VN-vluchtelingenorganisatie UNHCR. Hij wil met vluchtelingen in contact komen die door de oorlog alles verloren hebben.  Hij was onder meer in Irpin, een voorstad van Kiev die tijdens de strijd eerder dit jaar werd verwoest. Aansluitend was er tijd voor een ontmoeting met president Zelensky, die acteur was voordat hij in 2019 president werd. Stiller maakte geen geheim van zijn bewondering voor zijn oud-collega: Berichten van de Oekraïense autoriteiten over de strijd in Severodonetsk en het aangrenzende Lysytsjansk wijzen erop dat daar en in dorpen in de buurt nog steeds hard wordt gevochten. De Russen zouden meer terrein in handen hebben gekregen en de druk op de Oekraïense verdedigers verder hebben opgevoerd. De Oekraïense onderminister van Defensie zegt dat het Kremlin het Russische leger heeft opgedragen om zondag heel de regio Loegansk in handen te hebben, inclusief deze twee steden. "Er vinden daar beslissende gevechten plaats", zei onderminister Hanna Maljar. "De gevechten zijn daar het moeilijkst", zei president Zelensky. Op de Azot-fabriek in het westelijk deel na is heel Severodonetsk in Russische handen. "Het is daar een hel", zei de Oekraïense gouverneur van de regio Loegansk. "Alles staat in brand." Tussen de fabriek en Lysytsjansk loopt een rivier. Als Severodonetsk valt, is Lysytsjansk aan drie kanten ingesloten. De weg van Lysytsjansk naar niet-bezet Oekraïens gebied wordt voortdurend beschoten. De medaille van de Russische Nobelprijswinnaar Dmitri Moeratov heeft op een veiling in New York ruim 103 miljoen dollar opgebracht. De koper bracht het bod telefonisch uit, toen de teller op ongeveer 17 miljoen dollar stond. Moeratov ontving de Nobelprijs voor de Vrede in 2021. Hij is oprichter van de Russische krant Novaya Gazeta en was tot een paar jaar geleden ook hoofdredacteur. Moeratov was zelf bij de veiling en hield een toespraak. Hij schenkt de opbrengst aan Unicef, dat kinderen helpt die ontheemd zijn door de oorlog in Oekraïne. "We willen hun toekomst teruggeven", zei Moeratov eerder.||https://nos.nl/liveblog/2433453-twee-amerikanen-vastgehouden-in-donetsk-zware-gevechten-om-severodonetsk
2022-06-21||Nederlandse vakantiegangers van TUI dagenlang vast in Egypte|| Nederlandse vakantiegangers die met TUI op reis waren, hebben bijna vier dagen vastgezeten in Egypte. Het gaat om 180 passagiers, die vrijwel allemaal een pakketreis hadden geboekt naar de badplaatsen Hurghada en Marsa Alam aan de Rode Zee. De Nederlanders zouden afgelopen zaterdag al naar Amsterdam vliegen, maar kregen kort voor de vlucht te horen dat het vliegtuig vanwege technische redenen niet kon vertrekken. TUI zei dat de vlucht de volgende dag wel zou gaan. Op zondagavond waren de problemen nog niet opgelost en werden de passagiers na uren weer naar hun hotel gestuurd. Ook op maandag kregen de passagiers net voor vertrek op het vliegveld te horen dat hun vlucht niet door zou gaan. TUI heeft vandaag, op de vierde dag, de toeristen op een andere vlucht naar Amsterdam gezet. Inmiddels zijn de reizigers terug in Nederland. Voor de drie extra nachten die de vakantiegangers in Egypte moesten blijven heeft TUI een all-inclusive hotel geregeld. "We moesten vijf tot zes uur wachten op het vliegveld zonder informatie, en werden daarna naar het hotel gestuurd", vertelde een gedupeerde vakantieganger. "En dat drie dagen achter elkaar." De 33-jarige vrouw uit Rotterdam, die verder liever anoniem wil blijven, was acht dagen op vakantie in Egypte. Met sms'jes werden de vakantiegangers op de hoogte gehouden. De vrouw vindt de gang van zaken "ongelofelijk". "Dit is geen verlengde vakantie. Er zijn hier mensen met kinderen, en ouderen", zei de vrouw net voor vertrek. TUI noemt het een "bijzonder ongelukkige opeenvolging van omstandigheden". Een woordvoerder zegt dat de technische problemen na de eerste dag opgelost leken te zijn, maar dat op de tweede en derde dag kort voor vertrek opnieuw technische problemen werden geconstateerd. Ook waren er problemen met de Egyptische autoriteiten. Een deel van de passagiers is vandaag al eerder vertrokken met andere vluchten. De woordvoerder zegt dat deze mate van vertraging ongebruikelijk is en dat TUI de passagiers "ruim zal compenseren".||https://nos.nl/artikel/2433557-nederlandse-vakantiegangers-van-tui-dagenlang-vast-in-egypte
2022-06-21||Veel hulp voor Oekraïne, maar elders moet op noodhulp bezuinigd worden || Hulporganisaties moeten steeds meer bezuinigen op voedselverstrekking. Door de coronapandemie, de oorlog in Oekraïne en stijgende voedsel- en brandstofprijzen, zijn hulpbudgetten steeds vaker ontoereikend. In het vluchtelingenkamp Dzaleka in Malawi komen iedere dag nog nieuwe vluchtelingen aan. Sinds het geweld van rebellengroepen in het oosten van de Democratische Republiek Congo (DRC) de afgelopen maanden weer is opgelaaid, trekken mensen de grenzen over. Vooral naar buurland Uganda, maar ook helemaal naar Malawi. Een van hen is Sifa Zamda van 22 jaar. Ze is net aangekomen en zit alleen voor een witte hulptent. 's Nachts kwamen rebellen naar haar huis, op zoek naar haar vader, vertelt de jonge vrouw. "Mijn vader was niet thuis en mijn moeder maande me om me te verstoppen. Ze kwamen binnen en staken mijn moeder met een mes dood." Sifa vluchtte weg. Eerst naar Tanzania. Een kerkgenootschap zorgde uiteindelijk voor vervoer naar Malawi. Ze ging daarheen omdat ze gehoord had dat daar een kamp was en dat het in Malawi veilig is. Ze weet niet wie van haar familie nog leeft. Ze nam ook niets mee op haar vlucht en is afhankelijk van voedselhulp. Die wordt hier gegeven door het Wereldvoedselprogramma, maar de vraag is hoe lang ze die nog krijgt. "We krijgen afwijzing na afwijzing om dit project te financieren", zegt Badr Bahaji, die voor het Wereldvoedselprogramma in Malawi werkt. Het conflict in de Democratische Republiek Congo en de daarbij behorende vluchtelingenstroom werd eerder dit jaar door de Noorse hulporganisatie Norwegian Refugee Council (NRC) voor het tweede jaar op rij uitgeroepen tot de meest vergeten crisis van het jaar. Want hoewel miljoenen Congolezen in en buiten eigen land op de vlucht zijn, komt er niet genoeg hulp. "We zijn geen prioriteit", voelt ook Bahaji. De ellende begon al tijdens de coronapandemie. Die leidde ertoe dat er minder donorgeld binnenkwam en het programma met moeite het hoofd boven water hield. Sinds de oorlog in Oekraïne is het nog moeilijker geworden. Die slokt volgens Bahaji geld en aandacht op. "We zijn echt in crisismodus." Hij zegt dat in september de 'pijplijn breekt'. "Dan is het geld op." En met het donorgeld dat er wel is, kunnen hulporganisaties ook nog eens minder doen. Brandstof is duurder geworden en daardoor zijn ook de kosten van transport gestegen. Bovendien zet de stijging van de voedselprijzen door, en ook dat hakt er hard in. Om de hulp te rekken, bezuinigen ze hier. De vluchtelingen krijgen geen zak eten maar geld om zelf voedsel te kopen. Hulporganisaties doen dat steeds vaker zodat vluchtelingen zelf kunnen bepalen wat ze eten en om de lokale markt te stimuleren. Dat budget is nu met een kwart gekort. Omgerekend krijgen mensen zeven dollar per persoon per maand. Daar redden ze het nu zo'n vijftien dagen mee. Hetzelfde scenario voltrekt zich in veel andere landen, die ook worstelen om hulp te kunnen blijven geven. Uganda bijvoorbeeld, waarschuwde gisteren dat het sinds het begin van het jaar 48.000 nieuwe vluchtelingen heeft ontvangen uit de DRC en Zuid-Soedan en dat er onvoldoende middelen zijn om voor al die mensen te zorgen. Ook daar zijn de porties al kleiner gemaakt. Uganda heeft maar acht procent van het nodige noodhulpbudget binnen. "We krijgen simpelweg geen geld", zegt Joel Boutroue, vertegenwoordiger van de VN-vluchtelingenorganisatie in Uganda. Het Wereldvoedselprogramma waarschuwde eerder dat er harde keuzes gemaakt moeten worden, en er voedsel van de hongerigen afgepakt moet worden om de uitgehongerden te kunnen voeden. Zo dreigt er onder meer hongersnood in Somalië, in de hoorn van Afrika. Op die plek is volgens een online overzicht van de VN 28 procent van de gevraagde hulp binnen. "Daar zijn de noden dus ook heel hoog, net zoals op veel andere plekken", zegt Bahaji. "En dan kan het dus best zijn dat we een jonge vrouw als Sifa hier in dit kamp in Malawi straks niets meer kunnen bieden." Dat is zuur, erkent hij. Vooral als hij ziet dat er veel geld naar de oorlog in Oekraïne gaat. "De vrijgevigheid van de mensen in Europa voor Oekraïne is inspirerend, maar mensen hier in Malawi zijn ook gevlucht, zijn hun huis en familie verloren."||https://nos.nl/artikel/2433553-veel-hulp-voor-oekraine-maar-elders-moet-op-noodhulp-bezuinigd-worden
2022-06-21||Graven vernield op begraafplaats in Lienden|| Onbekenden hebben graven vernield op een begraafplaats in het Gelderse Lienden. "Er zijn zerken omvergetrokken, kettingen gebroken. Van sommige graven is bijna niets meer over", zegt Gert van Schaik tegen Omroep Gelderland. Hij woont naast de begraafplaats. "Vooral de historische graven zijn onherstelbaar beschadigd." Volgens Van Schaik gaat het om tientallen graven. De vernielingen werden gisteren ontdekt door een medewerker van een bedrijf dat het onderhoud op de begraafplaats verzorgt. De gemeente bekijkt nog hoeveel graven precies kapot zijn gemaakt en wie de rechthebbenden zijn. "De vernielingen zijn waarschijnlijk in het weekend aangericht, maar we weten niet exact wanneer", zegt een woordvoerder tegen de regionale omroep. De gemeente raadt nabestaanden aan om aangifte te doen.||https://nos.nl/artikel/2433548-graven-vernield-op-begraafplaats-in-lienden
2022-06-21||Negen arrestaties in Nederland vanwege internetoplichting in België|| De politie heeft acht mannen en een vrouw opgepakt vanwege een Belgisch onderzoek. Ze worden verdacht van phishing, internetoplichting en witwassen. De verdachten uit Amsterdam, Almere, Rotterdam, Spijkenisse en Deventer zijn tussen de 25 en 36 jaar oud. Volgens de Belgische politie hebben ze tientallen Belgen benaderd via e-mail, sms of WhatsApp en hen naar een nagemaakte bankwebsite geleid. Zo kregen de criminelen toegang tot hun rekeningen. Daarbij zijn vele miljoenen buitgemaakt. Bij de arrestaties zijn onder meer een vuurwapen, designerkleding, dure horloges en tienduizenden euro's aan cash in beslag genomen. De politie spreekt van "een mooi voorbeeld van de samenwerking tussen de Nederlandse en Belgische politie om grensoverschrijdende criminaliteit tegen te gaan". "Het is een signaal aan criminelen dat opsporing niet stopt bij een landsgrens."||https://nos.nl/artikel/2433545-negen-arrestaties-in-nederland-vanwege-internetoplichting-in-belgie
2022-06-21||Strafeisen tot 30 jaar voor liquidatie in Amstelveen in bijzijn van kind || Het Openbaar Ministerie heeft celstraffen tot dertig jaar geëist tegen de drie verdachten van de moord op Rachid Kotar, eind 2019 in Amstelveen. Het OM sprak in de rechtbank in Amsterdam van een "brute, afschuwelijke en onmenselijke liquidatie". De 39-jarige Kotar werd op 12 december 2019 doodgeschoten op de parkeerplaats bij een sportschool in Amstelveen. Zijn 5-jarige zoontje, net klaar met zwemles, was getuige. Hij zat op de achterbank van de auto, en bleef ongedeerd. Het OM beschouwt de verdachten Jonathan C. (27) en Jurviën M. (21) als de schutters. Zij worden ook beschuldigd van poging tot moord op het jongetje. Als het aan het OM ligt, verdwijnen ze dertig jaar in de cel. Binnen de Nederlandse rechtspraak is alleen levenslang een hogere straf. Tegen Saifeddine M. (24), die spotter was, eist het OM 22 jaar cel. Hij zou een peilbaken onder de auto van Kotar hebben geplakt, zodat zijn locatie traceerbaar was. Op camerabeelden die in de rechtszaal werden vertoond, was te zien hoe Kotar net voor de liquidatie met zijn zoontje aan zijn hand uit het zwembad kwam en naar zijn BMW liep. Op het moment dat hij het kind op de achterbank liet plaatsnemen, werd hij schuin van achteren genaderd door twee mannen. Van dichtbij openden ze het vuur op Kotar. Terwijl het slachtoffer op de grond lag, bleven de twee mannen op hem schieten. Een van de schutters sloeg ook nog met een vuurwapen hard op zijn hoofd, vermoedelijk omdat het wapen haperde.  Het slachtoffer was een bekende van de politie. Hij zou deel hebben uitgemaakt van een bende die al jaren in conflict is met de groep rond drugscrimineel Ridouan Taghi.||https://nos.nl/artikel/2433541-strafeisen-tot-30-jaar-voor-liquidatie-in-amstelveen-in-bijzijn-van-kind
2022-06-21||We moeten minder energie verbruiken, maar is er ruimte om te besparen?|| Het kabinet doet een dringende oproep aan bedrijven en huishoudens om zoveel mogelijk energie te besparen. Want hoe minder energie wordt verbruikt, hoe minder gas nodig is om energie op te wekken. En dat is het doel van het kabinet: voorkomen dat er een gastekort ontstaat. Volgens het Bescherm en Herstelplan Gas zit Nederland in de eerste van de drie fases van een gascrisis. Die eerste fase geldt als een "vroege waarschuwing" en de oproep die gedaan wordt, gaat uit van vrijwilligheid. Wat zijn de mogelijkheden om te besparen? Vorig jaar is er in Nederland minder aardgas verbruikt dan het jaar ervoor, blijkt uit cijfers van het CBS. Het Nederlandse aardgasverbruik was in 2021 zo'n 40 miljard kubieke meter, 2 miljard minder dan in 2020. Dit jaar daalde het verbruik van gas door consumenten nog verder, door de milde winter, maar ook doordat consumenten voorzichtiger en zuiniger zijn geworden door de oorlog in Oekraïne en de hoge gasprijzen. Er is afgelopen tijd dus al bewust of onbewust 'bespaard' op het gasverbruik. Minister voor Klimaat en Energie Rob Jetten spoort huishoudens aan om nog meer te besparen, bijvoorbeeld door korter te douchen en de airco zo min mogelijk te gebruiken. Consumenten willen ook duurzamere keuzes maken, zegt Olof van der Gaag, voorzitter van Nederlandse Vereniging Duurzame Energie (NVDE). Hij is blij met het dringende verzoek van de overheid om energie te besparen, "maar het mag zelfs wel verder gaan dan slechts een verzoek. Want er valt ook nog veel te halen bij bedrijven." Daar is het ministerie van Economische Zaken en Klimaat het mee eens. "Er is nog veel speling in het energieverbruik en daarmee is ook een grote besparing mogelijk bij bedrijven", aldus een woordvoerder. Het ministerie werkt aan een plan met concrete voorbeelden van manieren om te besparen. Eén van de grote maatregelen in dat plan is "het afschakelen" van bedrijven. Daarmee wordt bedoeld dat bedrijven afspreken minder te produceren en dus ook minder gas of stroom te gebruiken. Daar zou dan een financiële compensatie tegenover staan. De werkgeversorganisaties VNO-NCW en MKB-Nederland vinden het goed dat het kabinet maatregelen treft. "Het MKB is een hele brede groep. van schoenmakers tot de papierindustrie. Het zal afhangen van het bedrijfstype en de regels voor de compensatie of afschakelen mogelijk en interessant is. Dit soort investeringen zijn weliswaar terug te verdienen in vijf jaar, maar vragen een forse financiering aan de voorkant." "Ik mis structurele oplossingen," zegt Van der Gaag, "want zodra het weer kan zullen sommige bedrijven straks weer even veel verbruiken als voor de maatregelen. Er wordt vooral naar de korte termijn gekeken. Bovendien is er geen concreet percentage of getal genoemd waar we met de energiebesparing naartoe moeten." Hij noemt een andere, oudere maatregel die ook tot grote besparingen kan leiden, de energiebesparingsplicht. Daarmee worden bedrijven verplicht om energiebesparende maatregelen te nemen die binnen vijf jaar terug te verdienen zijn, zoals het overgaan op LED-verlichting of betere isolatie. Dit staat los van de nieuwe maatregelen, maar er wordt tot nu toe niet of nauwelijks op gehandhaafd. Minister Jetten wil daar verandering in brengen. Volgens adviesbureau Common Futures en NVDE kan met een verbeterde handhaving 1 miljard kuub aardgas en 5 miljard kWh elektriciteit bespaard worden, wat neerkomt op vijf procent van het elektriciteitsverbruik in Nederland. De overheid gaat volgens het crisisplan pas dwingend optreden in fase twee of drie, wanneer de voorraden op of heel beperkt zijn. Zover is het nog niet: in fase één zit nog ruimte. Hoewel bedrijven en huishoudens nog niets verplicht zijn, denkt het ministerie dat er wel gehoor aan de oproep wordt gegeven. "Er is immers niet alleen druk vanuit de politiek, maar ook vanuit de samenleving om bij te dragen."||https://nos.nl/artikel/2433540-we-moeten-minder-energie-verbruiken-maar-is-er-ruimte-om-te-besparen
2022-06-21||Kabinet werkt aan minder strenge bijstand, giften en hulp mogen soms || Het kabinet werkt aan plannen om de bijstandsregels minder streng te maken. Mensen in de bijstand moeten bijvoorbeeld cadeautjes of giften kunnen ontvangen of wat kunnen bijverdienen, zonder dat ze meteen gekort worden. Regeringspartijen spraken bij de start van het kabinet af de harde regels te versoepelen. Minister Schouten voor Armoedebestrijding heeft de Kamer nu een brief gestuurd over de voortgang van de plannen. Het komt erop neer dat ze "de scherpe kantjes van de zogeheten Participatiewet" af wil halen. Die is volgens Schouten "uit balans". Ze wil meer "oog" voor de "mens achter de uitkering". Schouten schrijft dat hulp van vrienden of familie te snel betekent dat uitkeringsgerechtigden gekort worden. Ook stelt ze dat tijdelijk iemand in huis nemen niet meteen gevolgen moet hebben voor de uitkering. Dan moet er wel sprake zijn van een crisissituatie. Het is niet onlogisch dat verschillende onderdelen van de Participatiewet soms streng worden uitgelegd, blijkt uit onderzoek van Sociale Zaken. Maar te veel strengheid op meerdere punten bij één en dezelfde bijstandsgerechtigde kan te hard uitpakken en "brengt mensen in de knel". Ruim 400.000 mensen ontvangen bijstand. Schouten wil de komende tijd uitwerken hoe de regels versoepeld kunnen worden en er meer "menselijke maat" in komt. Ze gaat met gemeenten in gesprek over de giften die mensen met een bijstandsuitkering mogen ontvangen. De plannen van Schouten passen bij de afspraken van de regeringspartijen om beter te kijken hoe wetten en regels in de praktijk voor mensen uitpakken. De verbouwing van de wet is wel ingewikkeld en zal niet zomaar geregeld zijn, waarschuwt Schouten.||https://nos.nl/artikel/2433534-kabinet-werkt-aan-minder-strenge-bijstand-giften-en-hulp-mogen-soms
2022-06-21||Franse oppositie wil het president Macron vooral heel lastig maken|| De oppositiepartijen in Frankrijk hebben president Macron duidelijk gemaakt dat ze hem het leven niet makkelijker zullen maken, na de parlementsverkiezingen van zondag. De coalitie waartoe Macron behoort verloor de absolute meerderheid, waardoor hij compromissen moet gaan sluiten met andere partijen. Maar dat zal niet eenvoudig worden. De meest logische samenwerkingspartner voor Macron zijn de conservatieve Les Républicains, de voormalige machtspartij die eerder presidenten leverde als Nicolas Sarkozy en Jacques Chirac. Maar de leider van die partij zegt dat deelnemen aan een coalitie met Macron niet op tafel ligt. "Dat zou kiezersbedrog zijn", zei leider Christian Jacob na een ontmoeting met Macron. Eerder noemde Jacob de Franse president al arrogant. Wel lijkt hij open te staan voor onderhandelingen over verschillende deelonderwerpen. Maar, zei hij ook: het is aan Macron om met compromissen te komen. Ondertussen heeft Macron ook het ontslag van premier Borne geweigerd. Zij diende haar ontslag in, zoals vaak gebruikelijk is na de verkiezingen, maar Macron zegt dat de regering "haar taken gewoon moet blijven uitvoeren". Ook de linkse partijen willen voorlopig weinig weten van samenwerken met Macron. De linkse Jean-Luc Mélenchon, die onderdeel is van het linkse samenwerkingsverband Nupes en tweede werd, wil dat premier Borne de laan uit wordt gestuurd. "We verspillen onze tijd", zei hij na een gesprek in het presidentiële paleis. De partijleider van de socialisten wil alleen samenwerken met Macron als het minimumloon fors wordt verhoogd. Iets waar Macron weinig in ziet. Volgens leider Olivier Faure kan de partij sommige beleidsvoorstellen wel steunen, maar alleen als de president ook hun ideeën steunt. De tijd dat Macron alleen kon regeren is voorbij, zei Faure. "Vanaf nu moet hij een belangrijke rol voor het parlement accepteren", zei hij. "Het is gezond dat hij verantwoording moet afleggen en dat hij moet onderhandelen." En voor steun hoeft Macron al helemaal niet aan te kloppen bij Marine Le Pen van het radicaal-rechtse Rassemblement National. Zij heeft al gezegd dat ze geen enkele concessie wil doen. Ergernis is er in de Franse politiek ook over de agenda van Macron. Hij moet later deze week in Brussel zijn voor ontmoetingen met Europese leiders. Daarna reist hij door naar Duitsland voor een G7-top en vervolgens moet hij naar Madrid voor een NAVO-top.||https://nos.nl/artikel/2433525-franse-oppositie-wil-het-president-macron-vooral-heel-lastig-maken
2022-06-21||Forum-leider Baudet hangt schorsing boven hoofd, acht partijen dienen klacht in|| Forum voor Democratie-leider Baudet hangt een schorsing boven het hoofd. Acht partijen (VVD, D66, CDA, ChristenUnie, GroenLinks, PvdA, Partij voor de Dieren en Volt) zeggen tegen RTL Nieuws dat ze een klacht indienen tegen Baudet. Zo willen ze hem dwingen zich aan de regels te houden van het parlement. Baudet weigert nevenfuncties, extra inkomsten en giften te melden in een openbaar register. Als de klacht wordt overgenomen, kan de Forum-leider voor minimaal een maand worden geschorst. Hij mag dan wel in de Kamer zijn en meestemmen, maar niet het woord voeren. De klacht is ingediend bij een onafhankelijke commissie die zich bezighoudt met de integriteit van de Tweede Kamer: het College van onderzoek integriteit. Het college bestaat uit drie leden, onduidelijk is hoelang het college nodig heeft om tot een oordeel over de klacht te komen. Het melden van nevenfuncties, giften en extra inkomsten in een openbaar register is voor Kamerleden verplicht. Baudet is in maart al berispt door het college. Toch weigert Baudet ook na de berisping melding van zijn nevenfuncties en bijverdiensten te doen, aanleiding voor de acht fracties om een klacht in te dienen. In een reactie op de klacht zegt Baudet dat de echte corruptie plaatsvindt door "het partijkartel dat is vervlochten met een baantjescarrousel". Baudet noemt het een obsessie van de partijen om alles openbaar te willen hebben.||https://nos.nl/artikel/2433517-forum-leider-baudet-hangt-schorsing-boven-hoofd-acht-partijen-dienen-klacht-in
2022-06-21||Meisje (16) dat werd aangereden door motorrijder zonder rijbewijs overleden|| Een 16-jarig meisje uit Vlaardingen is overleden aan de verwondingen die ze opliep bij een scooterongeluk afgelopen vrijdagavond. Het meisje reed met een vriendin op de scooter toen ze werden aangereden door een motorrijder. De bestuurder (24) van de motor had geen rijbewijs en reed te hard. De vriendin van het meisje (17) ligt zwaargewond in het ziekenhuis. Ook de motorrijder ligt met botbreuken in het ziekenhuis. Hij is aangehouden. Omwonenden zeggen tegen de regionale zender Rijnmond dat op de weg regelmatig veel te hard wordt gereden. "Er wordt hier echt gescheurd. Er liggen geen drempels, er staan hooguit een paar verkeerslichten. Ze denken dat dat genoeg is. De weg is hier lang en recht, dus als je maling hebt, scheur je gewoon door." Een woordvoerder van de gemeente wil nog niets zeggen over eventuele snelheidsbeperkende maatregelen. "Daarvoor willen we eerst de resultaten van het politieonderzoek afwachten."||https://nos.nl/artikel/2433516-meisje-16-dat-werd-aangereden-door-motorrijder-zonder-rijbewijs-overleden
2022-06-21||Heftige regen leidt tot overstromingen en evacuaties in Zuid-China|| Hevige regenbuien leiden in het zuiden van China tot ernstige overstromingen. Zeven provincies zijn getroffen door een recordhoeveelheid neerslag, met ook aardverschuivingen tot gevolg. Over eventuele slachtoffers is niks bekend. In de provincie Guangdong zijn bijna 2000 huizen verwoest en hebben zo'n 180.000 mensen hun woning moeten verlaten. Er is voor omgerekend 235 miljoen euro schade aan gewassen. In de autonome regio Guangxi zijn 10.000 woningen verwoest. Op beelden is te zien hoe rivieren buiten hun oevers treden en auto's meeslepen. Veel wegen zijn onbegaanbaar. Bekijk hier de beelden van de overstromingen: Er is de afgelopen tijd veel regen gevallen in Zuid-China. In anderhalve maand tijd viel er gemiddeld 621 millimeter in Guangxi, Guangdong en Fujian. Dat is de grootste hoeveelheid sinds 1961. Ter vergelijking: gemiddeld viel tot nu toe gemeten over het hele jaar in heel China 672 millimeter. Naar verwachting valt er de komende week nog meer regen. Boven het zuiden van China hangt zowel een koud als een warm luchtfront, waardoor de ideale condities ontstaan voor nog meer hevige regenbuien. China kent een jaarlijks overstromingsseizoen dat begint in juni. Overstromingen zijn dus niet ongewoon, maar experts wijzen erop dat klimaatverandering wel tot extreme weersomstandigheden leidt. In april waarschuwden Chinese onderzoekers zelfs voor overlast in het normaal gesproken droge zuiden van Tibet. Vorige week kondigde het Chinese ministerie van Ecologie en Milieu een nieuwe klimaatstrategie aan. In 2035 moet China klaar zijn om de gevolgen van klimaatverandering beter aan te kunnen, met bijvoorbeeld vroege waarschuwingssystemen.||https://nos.nl/artikel/2433511-heftige-regen-leidt-tot-overstromingen-en-evacuaties-in-zuid-china
2022-06-21||Ook Canada pakt wegwerpplastic aan, maar wereldwijd groeit afvalberg door|| Canada komt met een verbod op bepaalde wegwerpproducten van plastic. Daarmee groeit de lijst met landen die bijvoorbeeld plastic rietjes of bestek in de ban doen. Dat helpt in de strijd tegen zwerfvuil en plastic afval, maar op wereldwijde schaal is het een druppel op de gloeiende plaat. Vanaf december worden in Canada gefaseerd de productie, import en uiteindelijk ook verkoop van bepaalde single use plastics aan banden gelegd. Denk aan: plastic tassen, bestek, rietjes, roerstaafjes en voedselverpakkingen die moeilijk recyclebaar zijn. Jaarlijks worden in het land zo'n 15 miljard plastic tasjes en 16 miljoen rietjes gebruikt. Het zijn vooral dit soort producten die op straat en in de natuur belanden. Het "wereldwijd toonaangevende" verbod, zoals de regering het omschrijft, zal het komende decennium 22.000 ton zwerfvuil schelen. Ook zal 1,3 miljoen ton aan moeilijk recyclebaar plastic niet op de Canadese markt komen. In bijvoorbeeld Schotland geldt sinds deze maand een vergelijkbaar verbod. India, met ruim 1,3 miljard inwoners, volgt in juli. In Nederland en de EU geldt sinds vorig jaar een verkoopverbod op onder meer plastic bestek, wattenstaafjes en ballonstokjes. En Kenia had zelfs al in 2017 de verkoop van plastic tasjes verboden. Het is verstandig deze categorie voorwerpen aan te pakken als je de hoeveelheid plastic die in het milieu terechtkomt wilt beperken, zegt Arnold Tukker. Hij is hoogleraar industriële ecologie en directeur van het Centrum voor Milieuwetenschappen aan de Universiteit Leiden. "Deze wegwerpproducten worden vooral buitenshuis gebruikt en het hangt af van mensen of het in de afvalbak terechtkomt. Het wordt dus heel makkelijk zwerfafval, terwijl plastic in de natuur honderden jaren kan blijven liggen." En hoe verder het spul afbreekt, hoe meer microplastics terechtkomen bijvoorbeeld in dieren, en uiteindelijk ook in mensen. Ook statiegeld helpt om zwerfafval terug te dringen. Sinds de invoering van het statiegeld op kleine flesjes is het aantal flesjes op straat met 41 procent gedaald, schreef staatssecretaris Heijnen in april aan de Kamer. Ook burgerinitiatief de Zwerfinator stelt dat er veel minder flesjes op straat liggen. Maar het achterliggende probleem is dat de wereld zeer afhankelijk is geworden van goedkope plastic spullen en materialen, vervolgt Tukker. "Ik denk dat de inhoud van de gemiddelde kledingkast in Nederland minstens voor de helft bestaat uit synthetische garens. Juist zulke kleding laat in de wasmachine microplastics los." In het huidige tempo zal de hoeveelheid plastic afval verdrievoudigd zijn tegen 2060. Dat staat in een deze maand gepubliceerd rapport van de Organisatie voor Economische Samenwerking en Ontwikkeling OESO. De helft van al het plastic eindigt volgens onderzoekers dan op een vuilnisbelt. Momenteel komt ruim een vijfde van al het plastic afval terecht op illegale dumplocaties, in de natuur of wordt het in brand gestoken. Dat aandeel krimpt tegen 2060 naar verwachting tot 15 procent. Minder dan een vijfde wordt dan gerecycled, tegenover 9 procent in 2019 volgens de OESO. De totale hoeveelheid plastic stijgt vanwege de bevolkings- en welvaartstoename. De huidige maatregelen hebben volgens de OESO niet voldoende impact om die trend te keren. Volgens het rapport zal in 2060 ongeveer twee derde van al het plastic afval afkomstig zijn van zaken als wegwerpproducten, goedkope kleding en verpakkingen. Alleen bij zeer grote maatregelen kan deze afvalberg substantieel krimpen. "Nederland en Canada hebben een vrij goed georganiseerd afvalsysteem", zegt Tukker. "Daardoor valt de hoeveelheid zwerfvuil er relatief mee. Maar ik ben net in de VS geweest en daar was het al minder geregeld." Vooral in ontwikkelingslanden is plastic afval een groot probleem. "Denk aan de vreselijke foto's van rivieren die in een soort plastic zee zijn veranderd." Een deel van het plastic afval in ontwikkelingslanden is afkomstig uit het Westen. Zo exporteerde de EU in 2019 zo'n 1,5 miljoen ton naar Azië. Samenvattend: de verboden op plastic wegwerpproducten helpen volgens Tukker zeker. Vooral lokaal vermindert het de hoeveelheid zwerfvuil. Maar om de achterliggende oorzaken aan te pakken is een allesomvattend plan nodig. "Zorg dat het systeem gesloten is, van hergebruik tot inzameling."||https://nos.nl/artikel/2433510-ook-canada-pakt-wegwerpplastic-aan-maar-wereldwijd-groeit-afvalberg-door
2022-06-21||Precies 30 (in plaats van 2500) extra statushouders wonen nu in een hotel || Het is een van de oplossingen die in de asielcrisis voorbij is gekomen: zogenoemde statushouders in hotels onderbrengen. Eind maart werd besloten dat opvangorganisatie COA in totaal 2500 vluchtelingen met een verblijfsvergunning zou onderbrengen in de gemeenten die sowieso voor hun huisvesting moesten zorgen. Tot nu toe is er voor welgeteld 30 een plek gevonden, boven op de 64 die gemeenten daar zelf eerder al hadden ondergebracht. Terwijl het juist zo belangrijk is dat de uitstroom van statushouders uit asielzoekerscentra op gang komt. Een derde van de opvangplekken in de azc's wordt op dit moment bezet door mensen die recht hebben op een sociale huurwoning en die dus helemaal niet meer in de centra zouden moeten verblijven. Omdat het, vanwege de woningnood, soms maanden duurt voordat zo'n huis gevonden is, werd daarom afgesproken ze een half jaar in een hotel in hun toekomstige woonplaats onder te brengen. Win-win, want zo komt niet alleen plek vrij in de asielopvang, de statushouder kan ook op zoek naar werk en beginnen met zijn integratie. Een woordvoerder van het COA geeft aan dat er meerdere redenen zijn waarom de 2400 hotelkamers, oftewel maximaal vijftien per Nederlandse gemeente, bij lange na niet gehaald zijn. Aan de ene kant zijn hotels niet heel happig. Ze zijn bang voor overlast, willen liever toeristen in hun hotel of zijn bang dat het verblijf van de nieuwkomers die toeristen afschrikt. Aan de andere kant heeft het COA te weinig personeel om alle hotels af te bellen en zo onderdak te vinden voor de statushouders. De opvangorganisatie heeft anderhalve maand geleden een bureau ingehuurd dat de hotels gaat bellen. Kabinet, gemeenten en COA zoeken al ruim een half jaar naar oplossingen voor de crisis, die zich het sterkst laat voelen in het aanmeldcentrum in Ter Apel. Eind vorige week werd besloten een crisisorganisatieteam in het leven te roepen, onder leiding van de Nationaal Coördinator Terrorismebestrijding en Veiligheid (NCTV). Gisteravond spraken het kabinet en het COA in het zogenoemde Veiligheidsberaad met de burgemeesters van grotere gemeenten (de voorzitters van de 25 veiligheidsregio's) over de oplossingen die het kabinet heeft om uit de crisis te komen. Na dat overleg bleek dat er nog geen klap op de plannen is gegeven. Voorzitter Bruls vertelde in Sven op 1 op NPO Radio 1 dat het kabinet de gemeenten heeft gevraagd om, naast de crisisnoodopvang die ze op dit moment organiseren om Ter Apel te ontlasten, ook voor een oplossing voor de middellange termijn te zorgen. Concreet gaat het om extra opvang tot oktober. "Dat is nogal wat", stelde Bruls, omdat diezelfde gemeenten nu al tienduizenden vluchtelingen uit Oekraïne opvangen en zij bovendien onvoldoende personeel en ervaring met dit werk hebben. Navraag bij aanwezigen bij het beraad leert dat het om zo'n 225 plaatsen per veiligheidsregio gaat. Dat zou betekenen dat er de komende drie maanden 5000 plaatsen of meer extra beschikbaar zijn voor de opvang van asielzoekers. Daarmee zou de huidige crisis in elk geval tijdelijk zijn opgelost. De discussie gisteren ging volgens de bronnen vooral over de vraag in hoeverre het kabinet dwang mag inzetten als bepaalde veiligheidsregio's de gevraagde aantallen niet halen. Veel burgemeesters voelen niets voor die dwang. Het gaat nadrukkelijk om een tijdelijke oplossing in dit voorstel van het kabinet. Vanaf oktober zouden statushouders beter moeten kunnen doorstromen naar tijdelijke woningen in bijvoorbeeld oude kantoorpanden. Deze week is er hoogstwaarschijnlijk opnieuw overleg over de kabinetsplannen.||https://nos.nl/artikel/2433509-precies-30-in-plaats-van-2500-extra-statushouders-wonen-nu-in-een-hotel
2022-06-21||Nederlandse toeristen urenlang vast met auto in modderpoel in Wales|| Twee Nederlandse toeristen hebben afgelopen weekend uren met hun auto vastgezeten in een modderpoel in een natuurpark in Wales. Ze zijn na ongeveer zes uur bevrijd door de North Wales 4x4 Response Group. De toeristen reden met een terreinwagen op een bergpad in natuurpark Snowdonia toen hun voertuig vastliep in de modderpoel. Ze konden ondanks het slechte mobiele bereik in het bergachtige gebied hulpverleners bellen. Een team dat de regio goed kent, bevrijdde de twee Nederlanders uit de modder. Volgens het reddingsteam hebben de toeristen geluk gehad doordat ze voorzichtig reden en hun auto daardoor niet volledig in de modderpoel terechtkwam. Het bergpad mag gebruikt worden door auto's, maar wordt zelden onderhouden. Het gebied is vooral populair bij toeristen vanwege de landelijke wegen en het bergachtige landschap.||https://nos.nl/artikel/2433507-nederlandse-toeristen-urenlang-vast-met-auto-in-modderpoel-in-wales
2022-06-21||70 procent meer coronabesmettingen, ruim 600 coronapatiënten in ziekenhuis|| De afgelopen week zijn er 26.462 nieuwe coronabesmettingen vastgesteld. De week ervoor waren dit er nog 15.526, meldt het RIVM. Het gaat om een toename van 70 procent. "Deze toename was in alle leeftijdsgroepen en in alle veiligheidsregio's zichtbaar", zegt het RIVM over de weekcijfers. Nu het aantal besmettingen snel oploopt, is het belangrijk dat mensen zich aan de basismaatregelen houden, zegt een woordvoerder van het instituut. "Hou afstand van kwetsbaren. Heb je klachten, doe een zelftest. Als die positief is, ga je in isolatie. Blijf thuis, wees voorzichtig. De basismaatregelen, die nooit verdwenen zijn, zijn juist nu belangrijk. Naleving daarvan zou beter moeten." Het is volgens het RIVM "heel lastig te zeggen" hoe de verspreiding zich de komende weken ontwikkelt. "We weten dat het nog verder gaat toenemen, we weten alleen niet hoelang het duurt en hoe hoog de piek wordt. We hebben nog niet genoeg informatie over de nieuwe subvarianten. Maar het gaat toenemen", zegt de woordvoerder. In het rioolwater werden landelijk gezien 37,6 procent meer virusdeeltjes waargenomen. Net als vorige week waren de gemiddelde aantallen met name hoog in en rondom Amsterdam en Den Haag. Het RIVM verwacht dat de BA.5-subvariant van de omikronvariant dominant zal worden. De toegenomen aantallen coronagevallen vertalen zich ook in meer ziekenhuisopnames. In de ziekenhuizen liggen nu 605 coronapatiënten, van wie 22 op de IC. Gisteren waren dit er nog 550, meldt het Landelijk Coördinatiecentrum Patiënten Spreiding (LCPS). De afgelopen dag zijn in de ziekenhuizen 82 nieuwe coronapatiënten opgenomen op de verpleegafdeling. Op de IC's kwamen er twee nieuwe patiënten bij. Er overleden afgelopen week 11 coronapatiënten, de week ervoor waren dat er 10. Vorige week sprak het RIVM over het begin van een nieuwe golf. Ook het aantal besmettingen onder ziekenhuispersoneel neemt toe, zegt voorzitter van de longartsenvereniging Leon van den Toorn in Nieuws en Co op NPO Radio 1. "Het heeft een dubbel effect. Als de patiëntenaantallen stijgen, stijgt natuurlijk ook het aantal besmettingen onder medewerkers, dan werken we natuurlijk nog harder in de ziekenhuizen." De maatregelen die er zijn, blijven gelden. "Afstand tot de patiënt bijvoorbeeld, en als die niet bewaard kan worden, gebruiken we altijd de mondmaskers. Elke week kijken we opnieuw naar de maatregelen, of die afdoende zijn of dat we er toch een schepje bovenop moeten doen. We zitten in een verhoogde staat van paraatheid, ook al is het nu nog redelijk subtiel."||https://nos.nl/artikel/2433506-70-procent-meer-coronabesmettingen-ruim-600-coronapatienten-in-ziekenhuis
2022-06-21||TikTok geeft reclame niet duidelijk genoeg aan, zegt Europese toezichthouder|| TikTok moet van Europese toezichthouders duidelijker aangeven wanneer gebruikers advertenties zien op de app. Het beleid van de applicatie is in strijd met de EU-regels over reclame en consumentenbescherming. Dat is de conclusie van een onderzoek dat werd gestart naar aanleiding van een klacht van de koepelorganisatie van Europese consumentenbonden BEUC. Ook de Nederlandse Consumentenbond is daar lid van. Op TikTok kunnen gebruikers filmpjes kijken en delen. De klacht van de consumentenorganisaties was dat het vaak onduidelijk is wanneer deze filmpjes reclame bevatten. Als influencers betaald krijgen om een product aan te prijzen, wordt dat niet altijd goed aangegeven. De app is erg populair onder kinderen, een doelgroep die vatbaar is voor reclame. TikTok heeft toegezegd zich aan de regels te gaan houden. Het platform heeft al enkele aanpassingen doorgevoerd. Zo kunnen gebruikers nu melding maken van advertenties die zich speciaal richten op kinderen of van video's die sluikreclame bevatten. Ook worden gebruikers die een filmpje met reclame uploaden nu gevraagd dit aan te geven met een speciale knop in de app en door middel van termen zoals #ad of #sponsored in de beschrijving. Voor bepaalde producten mag helemaal geen reclame meer worden gemaakt, zoals voor alcohol en sigaretten. Ook gaat TikTok nu zelf alle video's van gebruikers met meer dan 10.000 volgers controleren, om te kijken of zij zich aan de regels houden. In de toekomst zal er ook een nieuw en duidelijker label komen voor betaalde advertenties. Er worden momenteel nog verschillende versies van dit label getest. De meest effectieve versie zal doorgevoerd worden in de app. TikTok heeft stappen gezet om de regels na te leven, maar is er nog niet. De Europese toezichthouders zullen de app in de gaten blijven houden, zegt Eurocommissaris voor Justitie Didier Reynders: "Dat TikTok deze belofte heeft gedaan, neemt niet weg dat wij de situatie in de toekomst zullen blijven volgen, vooral wat de effecten voor jonge TikTok-gebruikers betreft." De Consumentenbond is op zich blij met de aanpassing, maar noemt het voorbarig dat het onderzoek naar TikTok nu wordt stopgezet. De aanpassing is een stap vooruit, maar er is volgens de Consumentenbond ook nog veel onduidelijk. Het blijft bijvoorbeeld mogelijk gepersonaliseerde advertenties voor kinderen te plaatsen. "Dat is wat ons betreft absoluut onaanvaardbaar", zegt directeur Sandra Molenaar.||https://nos.nl/artikel/2433502-tiktok-geeft-reclame-niet-duidelijk-genoeg-aan-zegt-europese-toezichthouder
2022-06-21||Eigenzinnige oud-KPN-topman Wim Dik (83) overleden|| Oud-KPN-topman Wim Dik is op 83-jarige leeftijd overleden. Dik was 1989 tot 2000 de eerste voorzitter van de raad van bestuur van Koninklijke PTT Nederland (KPN). Zijn belangrijkste taak was om het vroegere staatsbedrijf om te vormen tot een succesvolle beursgenoteerde onderneming. Ook was hij korte tijd voor D66 staatssecretaris van Economische Zaken. Dik stond bekend als aimabel en enthousiasmerend (hij was Prins Carnaval en speelde in een jazzbandje), maar ook als een eigenzinnige en harde zakenman. Hij zei openlijk dat er bij het geprivatiseerde KPN geen plaats was voor mensen die zich niet wilden schikken in de nieuwe koers. Het ergerde hem mateloos dat de Haagse politiek had bepaald dat het hoofdkantoor van KPN moest verhuizen van Den Haag naar Groningen. Dat was bedoeld om de werkgelegenheid in het noorden te verbeteren, maar Dik vond het inefficiënt. Dat wilde hij de verantwoordelijken graag aan den lijve laten ondervinden. Hoewel Dik zelf op het kantoor in Den Haag bleef werken, plande hij al zijn afspraken met Haagse politici in Groningen, waar ze dan met de auto naartoe moesten. Bij voorkeur reed Dik daar in zijn eigen auto vanuit Den Haag achteraan. In 1997 besloot Dik dat het hoofdkantoor uit Groningen zou verdwijnen. Hij had KPN in de tussenliggende jaren omgevormd tot multinational omdat er in Nederland nauwelijks groei mogelijk was - de voormalige PTT was in Nederland immers monopolist. Onder zijn leiding nam KPN in 1995 het Australische TNT over om beter voorbereid te zijn op de liberalisering van de postmarkt. Ook nam het bedrijf belangen in partners in België, Duitsland, Ierland en Oost-Europa. In 1998 werden de postactiviteiten afgesplitst onder de naam TNT Post Group (TPG). Kort na het vertrek van Dik balanceerde KPN op de rand van de afgrond. Het bedrijf had vele miljarden geïnvesteerd in UMTS-licenties en overnames, toen de zogenoemde internetbubbel uiteenspatte. Ingrijpende bezuinigingen en reorganisaties waren nodig om het bedrijf te laten overleven. Voordat hij bij KPN begon, werkte Dik onder meer voor Unilever en was hij directeur van soepfabriek Unox. Na zijn vertrek bij KPN was hij hoogleraar in Delft. Verder had Dik voor zijn KPN-loopbaan een korte carrière als politicus. In het begin van de jaren 80 was hij namens D66 staatssecretaris van Economische Zaken in de kabinetten-Van Agt II en III. Hij was in die functie belast met buitenlandse handel en exportbevordering. Door de voortijdige val van Van Agt II (Van Agt III was alleen een tijdelijk 'rompkabinet') duurde zijn periode als bewindsman maar een jaar. Dik, die kort na de oprichting in 1966 al lid werd van D66, was ook vicevoorzitter van die partij en voorzitter van het wetenschappelijk bureau.||https://nos.nl/artikel/2433501-eigenzinnige-oud-kpn-topman-wim-dik-83-overleden
2022-06-21||Overlast op de weg verwacht in midden en oosten van het land || 20.000 tot 30.000 trekkers, drukte op de snelwegen en gesloten scholen en bedrijven. Vandaag vindt in het Gelderse plaatsje Stroe (1500 inwoners, gemeente Barneveld) een protest plaats van boeren, naar verwachting de grootste demonstratie van agrariërs in Nederland ooit. Steen des aanstoots is het aangekondigde stikstofbeleid van het kabinet. Boerendemonstraties liepen in de afgelopen jaren meer dan eens uit de hand. In 2019 hielden deelnemers zich niet aan het maximaal toegestane aantal trekkers dat naar het Malieveld in Den Haag mocht komen. Tientallen van hen reden door afzettingen heen toch het Malieveld op. Op andere plekken werden snelwegen geblokkeerd. Later werd in Groningen een deur uit het provinciehuis gereden met een trekker, en namen boeren een doodskist mee met de naam Jesse erop, een verwijzing naar de partijleider van GroenLinks. Boeren zochten toenmalig D66-fractievoorzitter Rob Jetten thuis op, en stonden anderhalve week geleden voor het huis van minister voor Natuur en Stikstof Christianne van der Wal. Voor deze keer benadrukt de organisatie dat het gaat om een vreedzame en "positief getoonzette" actie, terwijl naast Agractie en LTO onder meer ook Farmers Defence Force (FDF) bij de demonstratie betrokken is. Afgelopen weekend nog zei FDF-voorman Mark van den Oever in de Volkskrant dat in de strijd tegen de stikstofplannen van het kabinet het platleggen van de voedselvoorziening en het blokkeren van snelwegen tot de mogelijkheden behoren. Activisten en politici die thuis bezocht zijn door boeren en daar hun onvrede over uitspreken noemde hij "pussy's" en het lot van de boeren is volgens hem vergelijkbaar met dat van de Joden in de Tweede Wereldoorlog. Verschillende politici spraken zich uit tegen de "openbare intimidatie" van FDF. Of het protest vreedzaam verloopt, moet blijken. Duidelijk is wel al dat er flinke verkeershinder op komst is, zegt Rijkswaterstaat. Weggebruikers moeten rekening houden met een zware ochtend- en avondspits, maar ook de rest van de dag kan extra druk zijn. Vooral in het midden en oosten van het land zal er overlast zijn, maar ook rond Den Haag kan hinder ontstaan. Omwille van de veiligheid worden vanochtend vanaf 06.00 uur de op- en afrit van de A1 bij Stroe afgesloten. Dat is de aansluiting met de N310, waar veel extra verkeer naar het protest wordt verwacht. Rijkswaterstaat zet ook extra weginspecteurs en wegverkeersleiders in. Die kunnen maatregelen nemen als dat nodig is, zoals het aanpassen van de maximumsnelheid of het omleiden van verkeer. Iedereen die de weg op gaat wordt geadviseerd de verkeersinformatie goed in de gaten te houden. Als er thuisgewerkt kan worden raadt Rijkswaterstaat aan dat te doen. Mensen die de weg op gaan en op een trekker stuiten, moeten rekening houden met snelheidsverschillen en hun rijstijl hierop aanpassen. "Houd afstand en minder snelheid", aldus Rijkswaterstaat. Gisteren werd al bekend dat de enige basisschool in Stroe dicht blijft. Tegen Omroep Gelderland zei de school met 130 kinderen dat het mogelijk gevaarlijk is als leerlingen met de fiets naar school komen, tussen alle trekkers. Ook zijn waarschijnlijk sommige winkels en bedrijven gesloten. De demonstratie heeft tevens gevolgen voor het openbaar vervoer. Vervoerder Keolis zegt dat rekening gehouden moet worden met vertraging en rituitval op "een groot deel" van de buslijnen. De gemeente Barneveld heeft toestemming gegeven voor het landelijke protest. Het officiële programma begint om 12.00 uur op het terrein van een melkveehouder aan de Heetkamperweg. Er zijn tot 14.30 uur verschillende sprekers, onder wie vertegenwoordigers van de organisatie. Ook komen er politici langs, in ieder geval Caroline van der Plas van BBB.||https://nos.nl/artikel/2433497-overlast-op-de-weg-verwacht-in-midden-en-oosten-van-het-land
2022-06-21||Geen verband tussen incident in trein en overlijden conducteur, zegt politie|| Er is geen verband gebleken tussen het incident met twee jonge zwartrijders en een conducteur van zondagavond, en het overlijden van die conducteur even later. Dat meldt de politie nadat er sectie is verricht. De jongens van 15 en 16 jaar werden aangehouden en zijn gisteravond vrijgelaten. Ze hebben een boete gekregen omdat ze hadden zwartgereden en zich niet konden identificeren. Het incident gebeurde zondagavond in de trein van Amsterdam naar Amersfoort. De conducteur of een collega ontdekte rond 22.50 uur dat de twee jongens geen plaatsbewijs hadden. Er ontstond een woordenwisseling waarbij volgens de politie werd geduwd en getrokken. De conducteur was daar ook bij betrokken.||https://nos.nl/artikel/2433495-geen-verband-tussen-incident-in-trein-en-overlijden-conducteur-zegt-politie
2022-06-21||Verplichte bedenktermijn bij abortus verdwijnt|| De verplichte bedenktijd van vijf dagen voor vrouwen die voor een abortus kiezen, verdwijnt. Na de Tweede is ook de Eerste Kamer akkoord gegaan met een initiatiefwet van D66, PvdA, GroenLinks en VVD, waarin dat wordt geregeld. In de senaat stemde een ruime meerderheid van VVD, GroenLinks, D66, de fractie-Nanninga, PvdA, SP, Partij voor de Dieren, de fractie-Otten, 50Plus en de fractie-Frentrop alsmede vier leden van het CDA voor. De overige fracties en vier andere CDA'ers waren tegen. Nu geldt nog een bedenktijd van vijf dagen. Het idee achter het voorstel is dat vrouwen zelf moeten kunnen bepalen hoeveel tijd ze nodig hebben om een beslissing te nemen. De voorstanders vinden dat het ook dan een zorgvuldige procedure blijft, omdat volgens hen ook na het verdwijnen van de verplichte termijn een arts geen abortus zal uitvoeren als de vrouw twijfelt of onder druk wordt gezet. Tegenstanders zeggen onder meer dat door het schrappen van de verplichting de balans tussen het zelfbeschikkingsrecht van de vrouw en de rechten van het ongeboren leven uit evenwicht raakt. Onder de tegenstemmers zijn ook principiële tegenstanders van abortus. Volgens het ministerie van Volksgezondheid gaat de wet waarschijnlijk in op 1 januari volgend jaar. Mogelijk komt er ook nog een tweede verandering rond abortus. De Tweede Kamer stemde in maart in met een initiatiefwet om voortaan ook huisartsen de abortuspil te laten verstrekken. De Eerste Kamer moet die wet nog behandelen.||https://nos.nl/artikel/2433490-verplichte-bedenktermijn-bij-abortus-verdwijnt
2022-06-21||Japanse rechter volgt conservatieve lijn: 'Huwelijk alleen tussen man en vrouw'|| Het blijft in Japan voor koppels van hetzelfde geslacht verboden om te trouwen. Een rechtbank in de stad Osaka heeft geoordeeld dat het verbod op homohuwelijken niet in strijd is met de grondwet.  De rechtszaak was aangespannen door twee mannenstellen en een vrouwenkoppel. Volgens hen staat het verbod haaks op het recht van gelijke behandeling voor iedere burger, zoals staat vastgelegd in de Japanse grondwet. Ook eiste elk koppel een schadevergoeding van 1 miljoen yen (ongeveer 7000 euro). De zaak draaide om artikel 24 in de Japanse grondwet. Daar staat dat "het huwelijk alleen gebaseerd kan worden op wederzijdse toestemming van beide geslachten". Volgens de drie stellen is hier niet letterlijk vastgelegd dat het huwelijk alleen tussen een man en een vrouw kan worden gesloten. De rechter vonniste echter het tegendeel. Wel voegde ze toe dat de overheid moet uitzoeken of er andere partnerschapsvormen kunnen worden ingevoerd voor lhbti+-koppels. Ongetrouwde stellen worden in Japan niet wettelijk erkend als partners. Ze zijn geen directe erfgenamen en ze kunnen ook niet samen een lening afsluiten om bijvoorbeeld een huis te kopen. Als een ongehuwd koppel kinderen heeft, kan maar een van de twee wettelijk geregistreerd zijn als ouder. Als deze geregistreerde ouder overlijdt, komen de kinderen onder de hoede van de staat en niet van de andere ouder. De rechtszaak in Osaka is onderdeel van een grotere campagne door lhbti+-activisten. Op Valentijnsdag 2019 openden meerdere koppels door het hele land rechtszaken tegen de staat. Vorig jaar in Sapporo oordeelde de rechtbank wel in het voordeel van de indieners en er lopen ook rechtszaken in Tokio, Nagoya en Fukuoka. Ter gelegenheid van de Olympische Spelen vorig jaar hadden lhbti+-activisten ook al een wetsvoorstel ingediend, dat toen is afgewezen door de overwegend conservatieve regering. Sommige Japanse districten hebben het heft in eigen handen genomen: in 9 van de 47 districten is een beperkte vorm van geregistreerd partnerschap mogelijk voor homokoppels. De indieners van de rechtszaak in Osaka hebben laten weten in hoger beroep te gaan tegen de uitspraak.||https://nos.nl/artikel/2433489-japanse-rechter-volgt-conservatieve-lijn-huwelijk-alleen-tussen-man-en-vrouw
2022-06-21||Fitnessapp Strava legt weer gevoelige militaire informatie bloot|| Israëlische militairen zijn in de gaten gehouden met de locatiedata van de bekende fitnessapp Strava. Een niet-geïdentificeerde partij kon volgens The Guardian de militairen volgen op geheime militaire bases, en mogelijk ook daarbuiten. De militairen kwamen in beeld dankzij neproutes (segmenten) in de bases die door de spionnen waren aangemaakt in de app. Deelnemers konden het tegen elkaar opnemen om te zien hoe snel ze over een bepaald parcours hebben gedaan. De resultaten worden dan bewaard en gerangschikt. In een voorbeeld dat door The Guardian gezien is, kon een gebruiker worden gevolgd op andere militaire bases en op een reis naar een ander land. Die gebruiker werkte op een uiterst geheime basis waarvan gedacht wordt dat die deel uitmaakt van het Israëlische nucleaire programma, zegt de krant. De spionage werd door het Israëlische cyberbeveiligingsbedrijf FakeReporter ontdekt, dat de autoriteiten op de hoogte bracht. Ook Strava is ingelicht. Het bedrijf zegt een team te hebben aangesteld om het probleem op te lossen. Het digitaal schaduwen kon gebeuren doordat segmenten ook via gps-opnames kunnen worden geüpload. Strava heeft geen toezicht op die gps-uploads en kan niet zien of mensen zelf op de plaats zijn geweest die ze volgen. Het is niet de eerste keer dat via Strava gevoelige militaire informatie verkregen wordt. In 2018 bleek dat de Global Heat Map geheime locaties liet zien die niet zichtbaar zijn op Google Maps en andere openbare kaarten. Op de Strava-wereldkaart kleuren wegen en paden feller op naarmate ze vaker gebruikt worden door sporters met de Strava-app. Waar Strava niet gebruikt wordt, blijft het donker. Hierdoor viel het op dat in landen als Afghanistan en Syrië de kaart op sommige plaatsen te midden van donker gebied oplichtte. De conclusie drong zich op dat daar bases waren, waarop militairen sportten. Hierop besloot het bedrijf uit San Francisco om met een nieuwe versie van de kaart te komen, waarop weinig gebruikte routes niet meer getoond worden. Ook wees Strava gebruikers op de mogelijkheid om hun locatiegegevens niet langer beschikbaar te stellen voor de kaarten.||https://nos.nl/artikel/2433484-fitnessapp-strava-legt-weer-gevoelige-militaire-informatie-bloot
2022-06-21||België haalt opnieuw IS-vrouwen met kinderen op uit Syrië|| België heeft voor de tweede keer een groep vrouwen en kinderen van IS-strijders opgehaald uit een gevangenkamp in Syrië. Zes vrouwen en zestien kinderen werden vannacht overgevlogen van het gevangenkamp al-Roj naar een Vlaamse luchtmachtbasis. De regering besloot vorig jaar kinderen van Belgische IS-strijders niet in de gevangenkampen te laten zitten. Samen met hun moeders worden ze daarom teruggehaald, hun vaders zijn gesneuveld of vermist. Afgelopen zomer werden er zes vrouwen met tien kinderen opgehaald. De teruggehaalde vrouwen gaan in België de gevangenis in, vanwege hun lidmaatschap van terreurorganisatie IS. De kinderen komen onder toezicht van een jeugdrechter, die bepaalt of ze door familie of door instanties worden opgevangen. Het terughalen van IS-vrouwen is, net als in Nederland, niet onomstreden. "Deze regering speelt met onze veiligheid", meent N-VA-Kamerlid Metsu. "Voor diegenen die openlijk onze samenleving de rug hebben toegekeerd en letterlijk en figuurlijk naar het leven hebben gestaan, is er geen plaats meer in dit land", vindt collega Pas van Vlaams Belang. Zij zegt tegen de VRT dat de vrouwen bestraft moeten worden in de regio waar ze de wet hebben overtreden, "waar de straffen ook geen lachertje zijn". De oppositieleden wijzen erop dat twee van de vrouwen die vorig jaar terugkwamen inmiddels weer op vrije voeten zijn. Premier De Croo benadrukt dat dat niet betekent dat de vrouwen niet meer gevolgd worden. De Croo zegt dat zijn regering bovenal de toekomst van onschuldige kinderen voor ogen houdt. Omdat de kampen een broeinest zijn van IS-gedachtengoed, is het beter hen terug te halen voordat ze door extremisme worden beïnvloed. "Als een individu van de radar van de veiligheidsdiensten zou verdwijnen, dan zijn de veiligheidsrisico's zeker op termijn veel groter", zegt ook dreigingscoördinator OCAD. "Voor onze nationale veiligheid biedt een gecontroleerde terugkeer de beste garantie op een goede opvolging door alle bevoegde diensten." Na de terugvlucht van vannacht zijn er vermoedelijk nog vijf Belgische vrouwen en acht van hun kinderen in de Syrische kampen. Drie van hen mogen niet terug omdat ze geen kinderen (meer) hebben, de vierde mag niet terugkeren omdat haar paspoort is afgenomen, de laatste wil niet terug. Vermoedelijk zijn zes Belgische kinderen gestorven in de kampen. De Nederlandse regering haalde begin dit jaar voor het eerst onderdanen terug uit hetzelfde gevangenkamp in Syrië, vijf vrouwen en elf kinderen. Het kabinet zei aanvankelijk niet te willen meewerken aan hun terugkeer, maar besloot een uitzondering te maken omdat de vrouwen anders niet meer vervolgd konden worden. Van deze vrouwen is inmiddels de eerste veroordeeld: de 28-jarige Ilham B. kreeg begin deze maand 3,5 jaar cel voor lidmaatschap van een terroristische organisatie. Het OM had 8 jaar geëist, maar de rechter achtte niet bewezen dat de vrouw had meegedaan aan de gewapende strijd. Vorige maand bepaalde de rechtbank in Rotterdam dat binnen vier maanden nog eens twaalf vrouwen en hun 29 kinderen moeten worden opgehaald, wil het Nederlandse OM niet het recht verspelen om hen voor de rechter te brengen. In totaal reisden er volgens de AIVD ongeveer 100 Nederlandse vrouwen naar het Midden-Oosten om zich bij IS aan te sluiten.||https://nos.nl/artikel/2433483-belgie-haalt-opnieuw-is-vrouwen-met-kinderen-op-uit-syrie
2022-06-21||Dode bij brand in flat Maassluis, twee brandweermensen gewond|| Bij een grote uitslaande brand in een flat in Maassluis is iemand om het leven gekomen. Vermoedelijk gaat het om de bewoner van het pand waar het vuur is ontstaan. Twee brandweermensen raakten gewond. De brand ontstond rond 08.00 uur op de derde etage van het gebouw aan de Jongkindstraat en sloeg over naar de vierde etage en enkele omliggende woningen. "Toen de eerste collega's arriveerden sloegen de vlammen aan de voor- en aan de achterkant uit het pand. Ook kwam er veel rook vrij", zegt een woordvoerder van de Veiligheidsregio tegen regionale omroep Rijnmond. Inmiddels is de brand geblust. Bij het doorzoeken van de woning op de derde etage werd een lichaam gevonden. De oorzaak van de brand is nog onbekend. Bij aankomst in de Jongkindstraat hoorde de brandweer van omstanders dat er mogelijk nog mensen in de flat waren. Daarom werd de 'hoogste prioriteit' gelegd bij het ontruimen van de woningen. "Als je daar aankomt wil je eerst mens en dier redden." Bij die evacuatie raakte één brandweerman lichtgewond bij het forceren van de deur van het appartement waar de brand woedde. Een andere brandweerman raakte bevangen door de hitte en moest het gebouw verlaten om af te koelen. "Het was zelfs voor ons een hele fikse brand. Dan is er sprake van hittestuwing, in vaktermen." De geëvacueerde bewoners zijn onderzocht door ambulancepersoneel. Hun woningen worden vandaag gecontroleerd op de aanwezigheid van schadelijke stoffen. Het is nog niet bekend wanneer de bewoners weer terug naar huis kunnen.||https://nos.nl/artikel/2433469-dode-bij-brand-in-flat-maassluis-twee-brandweermensen-gewond
2022-06-21||Grootste staking in 30 jaar legt Britse spoorwegen plat|| De Britse spoorwegen liggen vandaag grotendeels plat. Met de grootste spoorwegstaking in dertig jaar willen de vakbonden een signaal afgeven aan werkgevers en de regering-Johnson. Meer dan 40.000 medewerkers leggen vandaag, donderdag en zaterdag het werk neer om te demonstreren voor beter loon. Volgens de BBC rijdt er daardoor maar één op de vijf treinen, hoofdzakelijk op de hoofdlijnen van het spoorwegnet. In de tussenliggende dagen zal de dienstregeling ook ontregeld zijn. Spoorbeheerder Network Rail heeft opgeroepen alleen met de trein te reizen als dat absoluut noodzakelijk is. Door een aparte staking valt ook het grootste gedeelte van de metro in Londen uit. Ook rijden er tussen Amsterdam en Londen minder Eurostar-treinen dan gebruikelijk. Deze reizigers reageren op de staking: De vakbonden eisen een loonsverhoging van 7 procent om het koopkrachtverlies door hogere prijzen te herstellen. Werkgevers willen niet verder gaan dan 3 procent en willen bovendien een ontslagronde uitvoeren. Het conflict staat op scherp door de stijgende kosten van het levensonderhoud in Groot-Brittannië. De Brexit, energietekorten door de Oekraïneoorlog en effecten van de coronapandemie als leveringsproblemen en arbeidstekorten treffen de Britten rechtstreeks in hun portemonnee. De inflatie dreigt dit jaar op 11 procent uit te komen, cijfers die sinds de jaren 80 niet meer zijn gezien. De regering-Johnson waarschuwt dat riante loonsverhogingen niet het antwoord zijn, omdat dan verdere inflatie dreigt. De premier erkent dat treinpersoneel een goed loon moet krijgen, maar wil een "proportionele en uitgebalanceerde" loonsverhoging. "Het is tijd voor een verstandig compromis in het belang van zowel het Britse volk als het treinpersoneel", laat Johnson weten. "Door deze staking jaag je de forenzen weg die de lonen betalen en bovendien raakt het bedrijven en gemeenschappen door het hele land." Johnsons oproep ten spijt dreigen er ook stakingen in andere sectoren, zoals het onderwijs, de medische zorg en afvaldiensten. In de Britse pers wordt zelfs al gevreesd voor een summer of discontent, een verwijzing naar de winter vol onvrede die eind jaren 70 de val van Labour-premier Callaghan inluidde. Transportminister Shapps wil er daarom alles aan doen om te voorkomen dat de spoorwegstaking het land helemaal ontregelt. Hij is van plan de wet aan te passen zodat stakend treinpersoneel tijdelijk kan worden vervangen en spoorwegmedewerkers gedwongen kunnen worden een minimale dienstregeling uit te voeren.||https://nos.nl/artikel/2433467-grootste-staking-in-30-jaar-legt-britse-spoorwegen-plat
2022-06-21||300 kilo en 4 meter lang: grootste zoetwatervis gevangen in Cambodja|| Ze weegt 300 kilo, komt uit Cambodja en heet Boramy, ofwel 'volle maan', verwijzend naar haar ronde vorm. En ze is houder van een record: dat van de grootste gevangen zoetwatervis aller tijden. De reuzenzoetwaterpijlstaartrog werd vorige week gevangen door een lokale visser bij Koh Preah, een eiland langs het noordelijke Cambodjaanse deel van de Mekong-rivier. Het dier is bijna 4 meter en breekt het record van een vis die ook uit de Mekong-rivier kwam. In 2005 werd in het Thaise deel een reuzenmeerval gevangen van 293 kilo. Die mat nog geen drie meter. Bekijk hier beelden van de vis, die gemeten en gewogen wordt:  Bioloog Zeb Hogan, die werkt voor een natuurbeschermingsproject bij de Mekong-rivier, noemt de vangst opwindend nieuws. "Want het betekent dat dit deel van de Mekong-rivier nog steeds gezond is. Het is een teken van hoop dat deze enorme vissen hier nog steeds leven", zegt hij tegen persbureau Reuters. De Mekong loopt door China, Myanmar, Laos, Thailand, Cambodja en Vietnam en heeft de op twee na meest diverse vispopulatie ter wereld. Wel wordt de rivier geteisterd door overbevissing en vervuiling. Ook een grootschalig programma dat de afgelopen jaren is opgezet voor het bouwen van dammen kan de paaigebieden van vissen ernstig verstoren, vrezen wetenschappers. Voordat Boramy werd vrijgelaten, werd er nog een volgapparaat aan haar vastgemaakt. Dit moet het komende jaar allerlei informatie opleveren over het gedrag van reuzenpijlstaartroggen in Cambodja. Volgens Hogan is er nog weinig bekend over de vissoort. "De naam, zelfs de wetenschappelijke naam, is de afgelopen twintig jaar diverse keren veranderd. We hebben er bijna geen informatie over."||https://nos.nl/artikel/2433463-300-kilo-en-4-meter-lang-grootste-zoetwatervis-gevangen-in-cambodja
2022-06-21||Politie vindt geen bewijs voor 'needle spiking'|| De politie heeft geen enkel bewijs kunnen vinden dat er in ons land iemand bij het uitgaan is gedrogeerd met een naald. Er zijn landelijk tussen de 25 en 40 meldingen van needle spiking onderzocht, maar niets duidt erop dat er daadwerkelijk iets is gebeurd, bevestigt een politiewoordvoerder na berichtgeving van Nu.nl. "We hebben geen bewijs dat er mensen zijn gedrogeerd tijdens feestjes, nul", zegt een woordvoerder. "Alle incidenten waarbij gemeld werd dat er iemand was geprikt zijn onderzocht, maar er is feitelijk niets vastgesteld." Voor de onderzoeken zijn getuigen gehoord en camerabeelden bekeken, mogelijke slachtoffers medisch onderzocht en bloed- en urinemonsters getest. In geen van de gevallen werd er bewijs van needle spiking gevonden. De eerste berichten over needle spiking kwamen vorig jaar uit Engeland, toen het nachtleven daar weer werd hervat na de coronalockdowns. Stappers werden onwel en meldden later een prik te hebben gevoeld. Ook ontdekten ze een blauwe plek of bultje op arm, been of bil, wat op een injectie zou kunnen duiden. Hoewel er in een half jaar tijd bijna 1500 gevallen werden gemeld, werd er ook in het Verenigd Koninkrijk tot nu toe geen bewijs gevonden dat er daadwerkelijk iets was gebeurd. Later kwamen er ook meldingen binnen in Frankrijk, België en uiteindelijk Nederland. Op verschillende plekken in het land nam de horeca voorzorgsmaatregelen. Zo werden er soms meer beveiligers aangesteld, werd personeel gevraagd beter op te letten of werd er gefouilleerd. In Groningen kwam er een meldpunt. Dat er geen drugs werden aangetroffen bij melders zou kunnen komen doordat een verdovend middel snel uit bloed en urine verdwijnt. Wel merkten experts op dat een injectie een omslachtige manier is om zo'n middel toe te dienen: ghb in een drankje heeft hetzelfde effect en is minder opvallend. Er werd daarom al rekening mee gehouden dat de gemelde klachten een andere oorzaak hadden, zoals alcoholvergiftiging, oververmoeidheid of een lege maag. "Misschien zijn er ook wel grappenmakers die prikjes uitdelen met een veiligheidsspeld", speculeert de politiewoordvoerder. Nachtburgemeester Merlijn Poolman uit Groningen herkent het beeld. "Nadat de eerste buzz ervanaf was, kwamen er minder meldingen binnen", zegt hij tegen RTV Noord. Volgens hem hadden zich veel mensen gemeld die "ook een hoog promillage alcohol in hun bloed hadden". Afgelopen weekend werd bij een festival in het Haagse Zuiderpark een 31-jarige man zonder woon- of verblijfplaats opgepakt die een vrouw met een naald zou hebben geprikt. De bezoeker merkte zelf niks maar omstanders meldden dat de man haar had gestoken. De politiewoordvoerder houdt er rekening mee dat er ook hier geen sprake was van needle spiking. Een naald die werd aangetroffen zou bijvoorbeeld ook te maken kunnen hebben met een drugsverslaving van de aangehouden man. Dat wordt nog onderzocht. Hoewel bewijs voor needle spiking dus niet werd gevonden, mogen mensen die denken dat ze geprikt zijn altijd aangifte doen, benadrukt de woordvoerder. Het Trimbos-instituut raadde eerder al aan om bij klachten medische hulp te zoeken. Ook luidde het advies om snel wat urine veilig te stellen, zodat de politie die kan onderzoeken op kwalijke stoffen.||https://nos.nl/artikel/2433458-politie-vindt-geen-bewijs-voor-needle-spiking
2022-06-21||Snelweg A27 weer open na ongeluk bij Hank in ochtendspits|| De snelweg A27 in Noord-Brabant is weer open voor verkeer. De weg werd rond 07.00 uur afgesloten tussen Hank en de Keizersveerbrug na een ongeluk met meerdere auto's. De schade aan de vangrail wordt vanavond na de avondspits hersteld, laat Rijkswaterstaat weten. Het ongeval leidde vanochtend tot een chaos op de weg. "Een bestelbus zit aan de voorkant helemaal in elkaar", zei een voorbijganger tegen Omroep Brabant. "Meters verderop staan twee andere beschadigde auto's. Er zijn erg veel hulpdiensten aanwezig en rond 07.30 uur landde een traumaheli op de weg." Later landde er nog een tweede traumahelikopter. Hoe het ongeluk is gebeurd, wordt nog onderzocht. Onbekend is of er gewonden zijn gevallen. Om hulpverleners de ruimte te geven, werd de weg afgesloten en het verkeer omgeleid. Voertuigen die vlak achter het ongeluk stonden, konden niet passeren. ||https://nos.nl/artikel/2433455-snelweg-a27-weer-open-na-ongeluk-bij-hank-in-ochtendspits
2022-06-21||Iconisch restaurant Hongkong gezonken bij wegslepen|| Een beroemd drijvend restaurant uit de haven van Hongkong is gezonken. Het Jumbo-restaurant werd naar een andere bestemming gesleept omdat er door corona geen gasten meer kwamen. Het Jumbo werd vorige week weggehaald van de plek waar het al bijna een halve eeuw lag. Op weg naar een nieuwe bestemming ging het zondag mis op volle zee, heeft de eigenaar nu bekendgemaakt. Bij de Paracel-eilanden in de Zuid-Chinese Zee maakte het vaartuig water in slechte weersomstandigheden en kapseisde. Er raakte niemand gewond bij het vergaan van het restaurant. Omdat de zee op de plek van het ongeluk een kilometer diep is, zal berging moeilijk zijn. De eigenaar zegt zeer bedroefd te zijn. Begin deze maand was op de aanlegplaats van het restaurant al een keukenboot van 30 meter omgeslagen. Achterstallig onderhoud zou daarbij een rol hebben gespeeld. Volgens de eigenaar was het restaurant zelf voor vertrek zeewaardig bevonden. Het 80 meter lange Jumbo opende in 1976 en werd met zijn traditionele Chinese uiterlijk al snel een toeristische trekpleister. Onder meer koningin Elizabeth, president Carter en Tom Cruise hebben er gegeten. Filmmakers gebruikten het als decor, bijvoorbeeld voor de James Bond-film The Man with the Golden Gun. In 2020 sloot het restaurant zijn deuren vanwege de coronapandemie. Vanwege de verdampte inkomsten werd uiteindelijk besloten dat het restaurant naar een andere plek zou worden gebracht. De locatie was nog niet bekendgemaakt. Vorige week dinsdag werden de trossen losgegooid en werd het Jumbo onder grote publieke belangstelling door duwboten de haven uit geleid.||https://nos.nl/artikel/2433447-iconisch-restaurant-hongkong-gezonken-bij-wegslepen
2022-06-21||RIVM: helft mensen heeft drie maanden na coronabesmetting nog klachten|| Drie maanden na besmetting met het coronavirus heeft vrijwel de helft van de mensen nog een of meer klachten. Vooral vermoeidheid, concentratieproblemen en reukverlies komen voor. Dat blijkt uit tussentijdse resultaten van het LongCOVID-onderzoek van het RIVM. De cijfers gaan over mei tot en met december 2021. Het betreft mensen die besmet raakten met de alfavariant of de deltavariant van het virus. Een derde van de mensen die besmet raakten, heeft drie maanden later nog last van vermoeidheid. Bij 16 procent kwam kortademigheid voor, 15 procent heeft nog last van concentratieproblemen en 13 procent heeft moeite met drukke omgevingen. Voor 12 procent van de mensen geldt dat ze na drie maanden nog minder goed ruiken. Deze klachten komen onder ex-coronapatiënten anderhalf keer vaker voor dan bij mensen die andere luchtweginfecties hebben gehad. Uit het onderzoek blijkt ook dat volledig gevaccineerde mensen onder 65 jaar na drie maanden minder vaak problemen hebben met reuk en smaak. Voor andere klachten werd echter geen verschil gevonden tussen mensen die niet, deels of volledig gevaccineerd waren op het moment van besmetting. Het RIVM kan niet veel zeggen over hoelang mensen na een coronabesmetting last houden van klachten. "We blijven deelnemers daarom langer volgen, in ieder geval een jaar of misschien wel twee jaar", zegt Tessa van der Maaden, projectleider van het LongCOVID-onderzoek bij het RIVM. Ook wordt niet geregistreerd hoeveel Nederlanders lijden aan long covid, tegenwoordig ook wel post-covidsyndroom genoemd. Dat heeft onder meer te maken met het gebrek aan een eenduidige definitie van de aandoening. Het RIVM gaat de resultaten op den duur vergelijken met de gezondheidstoestand van mensen die besmet raakten met de omikronvariant. Eerder spraken we Chiara. Net na het begin van de coronacrisis werd ze ziek; ze had daar een jaar later nog last van:||https://nos.nl/artikel/2433443-rivm-helft-mensen-heeft-drie-maanden-na-coronabesmetting-nog-klachten
2022-06-21||Wekdienst 21/6: Nieuwe coronacijfers • Afsluiting bezoek Deens kroonpaar|| Goedemorgen! Veel coronanieuws vandaag: het gaat over de meest recente aantallen besmettingen en over gezondheidsklachten na corona. Vrolijker nieuws is dat het Deense kroonpaar in ons land is. Eerst het weer: de dag begint zonnig, later in het zuiden ook enkele wolkenvelden. De maximumtemperatuur ligt tussen de 20 en 25 graden. Er staat weinig wind. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De medaille van de Russische Nobelprijswinnaar Dmitri Moeratov heeft op een veiling in New York ruim 103 miljoen dollar opgebracht. De koper bracht het bod telefonisch uit, toen de teller op ongeveer 17 miljoen dollar stond. Woordvoerder Jacco Scheper van Heritage Auctions zegt dat het bod, 103.500.000 dollar, tot ongeloof bij de aanwezigen leidde. Hij vertelt dat de biedingen begonnen bij een kleine 800.000 dollar. "Vanaf een miljoen dollar ging het toen in stappen van 100.000 dollar omhoog. Het ging best heel vlot en bij elke miljoen hoger klonk applaus in de zaal. Toen ergens rond de 17 miljoen kwam dat telefonisch bod van meer dan honderd miljoen dollar." Volgens Scheper bood de veilingmeester daarna nog de kans om eroverheen te gaan, maar dat bleek voor de aanwezigen een brug te ver. Wie de koper is en waar hij of zij vandaan komt, is niet duidelijk. Scheper noemt het bedrag ongekend. Hij wijst erop dat dergelijke bedragen slechts worden betaald voor topstukken van schilders als Rembrandt en Van Gogh. "De allerduurste munt die ooit is geveild is een 20-dollarstuk uit 1933, dat bracht 16 miljoen dollar op en dat was by far het record." De Amerikaanse acteur Ben Stiller was gisteren vanwege Wereldvluchtelingendag in Kiev. Hij bezocht president Zelensky. Stiller noemde Zelensky onder meer zijn 'held'. Fijne dinsdag!||https://nos.nl/artikel/2433442-wekdienst-21-6-nieuwe-coronacijfers-afsluiting-bezoek-deens-kroonpaar
2022-06-21||Zo verhuist Nederland: Waddinxveen relatief meest in trek, Laren 'wint' bij ouderen|| Waddinxveen en Blaricum zijn van alle Nederlandse gemeenten de afgelopen jaren relatief het sterkst gegroeid door binnenlandse verhuizingen. Per duizend inwoners kwamen er per saldo ruim zeventig nieuw gevestigde inwoners bij, met afstand het hoogste aantal van alle gemeenten. Voor 50-plussers was het aan Blaricum grenzende Laren het aantrekkelijkst. In vier jaar tijd kwamen er op duizend inwoners door verhuizing 29 senioren bij. Een en ander blijkt uit gegevens van het Centraal Bureau voor de Statistiek (CBS) over verhuisbewegingen, die zijn opgevraagd en geanalyseerd door de nieuwsredacties van de NOS en de regionale omroepen. De omroepen wilden weten welke gemeenten en provincies groeien of krimpen (afgezien van geboorte en sterfte) en vooral hoe dat zit met 50-plussers, die als de kinderen het huis uit zijn voor een andere woonplaats kunnen kiezen. In de periode 2017-2020, de meest recente cijfers van het CBS, verhuisden ruim twee miljoen mensen naar een andere gemeente. In absolute getallen trokken de grote steden de meeste nieuwkomers, met Amsterdam ruim aan kop, maar daar stonden ook veel vertrekkers tegenover. En dan staat Amsterdam vrijwel onderaan, met een migratiesaldo van min 26.000. Het Zuid-Hollandse Waddinxveen 'wint' met een positief saldo van 2165 extra inwoners ten gevolge van binnenlandse verhuizingen. Eerlijker is om de vergelijking te maken per duizend inwoners. Dan is Waddinxveen de lijstaanvoerder. In Waddinxveen en Blaricum zijn afgelopen jaren veel nieuwe huizen gebouwd en dat heeft ook woningzoekenden van elders getrokken. Interessant is ook welke gemeenten per saldo de grootste uittocht beleven. Dat is een nogal gemengd gezelschap. Opvallend is dat met Amstelveen, Maastricht, Delft en Groningen gemeenten met veel studenten hoog op de lijst staan. Noordenveld, Cranendonck en Noordoostpolder hebben of hadden een azc op hun grondgebied, waarvandaan veel mensen zijn vertrokken naar elders. Als we inzoomen op mensen van 50 jaar en ouder blijkt uit de cijfers dat de afgelopen jaren zo'n 320.000 van hen verhuisd zijn naar een andere gemeente. In absolute cijfers vergrijst Goeree-Overflakkee per saldo het meest met 520 extra senioren, maar het Zuid-Hollandse eiland wordt, gerekend per duizend inwoners, overvleugeld door gemeenten als Laren, Westerveld, Noord-Beveland en Schiermonnikoog, ook al gaat het bij Schier om slechts 30 nieuwkomers die ouder zijn dan 50. Met uitzondering van Sliedrecht zijn het ofwel enigszins geïsoleerde eilanden, ofwel gemeenten met rondom veel natuur. Blijkbaar vinden veel senioren dat een geschikte omgeving om een prettige oude dag door te brengen. Datzelfde beeld zien we onder ouderen terug als we iets uitzoomen naar provincieniveau. De meeste 50-plussers vestigen zich per saldo in de rustigere provincies Gelderland, Drenthe en Zeeland, terwijl Noord- en Zuid-Holland - en in iets mindere mate Utrecht - de senioren massaal zien vertrekken. Omgerekend per duizend inwoners ziet de senioren-top-3 er iets anders uit: dan is Drenthe relatief het meest gewild, gevolgd door Zeeland en Gelderland. Maar ook dan zijn Noord- en Zuid-Holland en Utrecht de verliezers. Kijken we naar de verhuisbewegingen tussen provincies van álle leeftijden, dan valt op dat Utrecht netto meer inkomende dan uitgaande verhuizers heeft: de vertrekkende senioren worden dus ruim gecompenseerd door jongere nieuwkomers. Dat geldt ook voor Noord-Brabant: een positief saldo voor alle leeftijden, maar negatief voor ouderen. Noord-Holland heeft sowieso de meeste vertrekkers te incasseren, bijna allemaal voor rekening van Amsterdam. Daaronder dus ook duizenden senioren.||https://nos.nl/artikel/2433441-zo-verhuist-nederland-waddinxveen-relatief-meest-in-trek-laren-wint-bij-ouderen
2022-06-21||Republikein roept op tot 'jacht' op gematigde Republikeinen|| Facebook heeft een filmpje van een voormalig gouverneur van Missouri waarin hij 'jacht maakt' op partijgenoten offline gehaald. Eric Greitens, die begin augustus een Senaatszetel in de wacht hoopt te slepen, is in de video met een vuurwapen te zien. Samen met andere gewapende mannen stormt hij zogenaamd een huis binnen waar een 'RINO' woont, een Republican In Name Only. Die term wordt onder aanhangers van voormalig president Trump gebruikt voor gematigde Republikeinen. "De RINO leeft van corruptie en wordt gekenmerkt door de strepen van lafheid", zegt Greitens, alvorens ze met flash-granaten en geweervuur het huis binnenvallen. Vervolgens roept hij mensen op om zich aan te sluiten bij de 'jacht'. Er geldt geen maximum en je vergunning verloopt niet totdat ons land gered is, spreekt Greitens. Ook verwijst hij naar 'MAGA', wat staat voor Trumps adagium Make America Great Again. Facebook zegt dat de video in strijd is met de regels van het socialemediabedrijf ten aanzien van uitingen van geweld en opruiing. Op Twitter is het filmpje nog wel zichtbaar. Ook dat bedrijf zegt dat de beelden te ver gaan, maar vindt het "mogelijk in het algemeen belang" om ze beschikbaar te houden. Wel kan de post niet worden verspreid. Het Amerikaanse persbureau AP schrijft over de timing van de video. Afgelopen tijd is een nieuwe discussie losgebarsten over de wapenwetgeving. Er waren meerdere grote aanslagen met vuurwapens en bedreigingen van politici. In Wisconsin werd een gepensioneerde rechter doodgeschoten. De schutter, die zichzelf daarna doodschoot, had een lijst met daarop de namen van de Republikeinse Senaatsleider Mitch McConnell, de gouverneur van Wisconsin Tony Evers en gouverneur Gretchen Whitmer van Michigan. Zondag ontving de Republikein Adam Kinzinger uit Illinois een brief waarin gedreigd wordt hem, zijn vrouw en hun baby te executeren. Kinzinger is een van de twee Republikeinen die zitting hebben in een commissie van het Huis van Afgevaardigden die onderzoek doet naar de gewelddadige bestorming van het Congres, op 6 januari vorig jaar. Het is niet voor het eerst dat Greitens in opspraak is. Hij is ervan beschuldigd zijn vrouw en zoon te hebben mishandeld. Uit rechtbankdocumenten zou blijken dat hij vanwege zijn onvoorspelbare gedrag niet zomaar toegang zou mogen hebben tot een vuurwapen. Zelf ontkent hij. In 2018 stapte hij op als gouverneur. Er liep een strafrechtelijk onderzoek naar hem. Ook zou hij zijn kapster, waarmee hij naar verluidt een affaire had, hebben gechanteerd met een naaktfoto. De campagnemanager van Greitens begrijpt de ophef over de video niet: "Wie de metafoor niet begrijpt, liegt of is dom." Greitens zelf reageert op Twitter en beklaagt zich erover dat big tech zich "bemoeit met onze verkiezingsstrijd". Als hij gekozen wordt, belooft Greitens, zal hij de strijd aangaan zodat de "smerige tech-oligarchen niet nog meer verkiezingen zullen stelen".||https://nos.nl/artikel/2433440-republikein-roept-op-tot-jacht-op-gematigde-republikeinen
2022-06-21||Rus Moeratov veilt medaille Nobelprijs voor 103 miljoen dollar|| De medaille van de Russische Nobelprijswinnaar Dmitri Moeratov heeft op een veiling in New York ruim 103 miljoen dollar opgebracht. De koper bracht het bod telefonisch uit, toen de teller op ongeveer 17 miljoen dollar stond. Moeratov ontving de Nobelprijs voor de Vrede in 2021. Hij is oprichter en tot een paar jaar geleden hoofdredacteur van de Russische krant Novaya Gazeta. Moeratov was zelf bij de veiling en hield een toespraak. Hij schenkt de opbrengst aan Unicef, dat kinderen helpt die ontheemd zijn door de oorlog in Oekraïne. "We willen hun toekomst teruggeven", zei Moeratov eerder. Woordvoerder Jacco Scheper van Heritage Auctions zegt dat het bod, 103.500.000 dollar, tot ongeloof bij de aanwezigen leidde. Hij vertelt dat de biedingen begonnen bij een kleine 800.000 dollar. Bekijk de beelden van het moment dat het hoge bod wordt gedaan: "Vanaf een miljoen dollar ging het toen in stappen van honderdduizend dollar omhoog. Het ging best heel vlot en bij elke miljoen hoger klonk applaus in de zaal. Toen ergens rond de 17 miljoen kwam dat telefonisch bod van meer dan honderd miljoen dollar." Volgens Scheper bood de veilingmeester daarna nog de kans om eroverheen te gaan, maar dat bleek voor de aanwezigen een brug te ver. Wie de koper is en waar hij of zij vandaan komt, is niet duidelijk. Scheper noemt het bedrag ongekend. Hij wijst erop dat dergelijke bedragen slechts worden betaald voor topstukken van schilders als Rembrandt en Van Gogh. "De allerduurste munt die ooit is geveild is een 20-dollarstuk uit 1933, dat bracht 16 miljoen dollar op en dat was by far het record. Moeratov deelde in 2021 de Nobelprijs met de Filipijnse journalist Maria Ressa. Beiden hebben zich hard gemaakt voor de vrijheid van meningsuiting en de persvrijheid in hun land, benadrukte het Nobelcomité. Novaya Gazeta werd in 1993 opgericht, mede gefinancierd door oud-Sovjetleider Gorbatsjov. Het dagblad opereerde over het algemeen kritisch en onafhankelijk, waarvoor journalisten de hoogste prijs betaalden: sinds 2000 werden zes journalisten van de krant vermoord. Sinds het uitbreken van de oorlog in Oekraïne, eind februari, is de vrije pers in Rusland de duimschroeven verder aangedraaid, waardoor onafhankelijke journalistiek niet meer mogelijk is. Tal van media zagen zich gedwongen om ermee op te houden, of werden gesloten. Veel journalisten zijn het land ontvlucht. Moeratov sprak in die context over "een media holocaust". Eind maart besloot hij om de activiteiten van zijn krant te staken. Ruim een week later werd hij in Moskou besmeurd met een bijtende stof. Tientallen journalisten van de krant zijn vertrokken uit Rusland en begonnen Novaya Gazeta Europe, onafhankelijk opererend vanuit Letland.||https://nos.nl/artikel/2433439-rus-moeratov-veilt-medaille-nobelprijs-voor-103-miljoen-dollar
2022-06-21||Prinses Amalia haalt akte en mag nu jagen || De Rijksvoorlichtingsdienst heeft bevestigd dat prinses Amalia haar jachtakte heeft behaald. Aanleiding was een bericht hierover van SBS Shownieuws. De dienst wil verder geen details geven. Amalia liet vorig jaar in een boek over haar al doorschemeren dat ze van plan was de jachtakte te gaan behalen, op aandringen van haar vader, koning Willem-Alexander. In het boek zegt Amalia dat de akte "niet meteen bedoeld is om te gaan jagen, maar vooral ter voorbereiding op het toekomstige beheer van Kroondomein Het Loo in Apeldoorn". Al jaren is er discussie over het natuurgebied bij Apeldoorn. Een deel van het kroondomein wordt jaarlijks drie maanden gesloten, vermoedelijk vanwege de jacht door de koning. Volgens de RVD jaagt hij daar één dagdeel per jaar. De Partij voor de Dieren stelde eerder al vragen over het voornemen van de Prinses van Oranje om te gaan jagen.||https://nos.nl/artikel/2433438-prinses-amalia-haalt-akte-en-mag-nu-jagen
2022-06-21||Georgiërs demonstreren massaal voor aansluiting bij EU|| In de Georgische hoofdstad Tbilisi zijn tienduizenden mensen de straat op gegaan om te protesteren tegen de regering en vóór toetreding tot de Europese Unie. Burgers, maatschappelijke organisatie en de oppositie vinden dat de regering gebruik moet maken van het momentum om ook voor Georgië een kandidaat-lidmaatschap van de Europese Unie te verkrijgen. De deelnemers, tussen 30.000 tot 60.000, verzamelden zich voor het parlementsgebouw en zwaaiden met Georgische en Europese vlaggen. De organisatie wilde met de 'Mars voor Europa' laten zien dat de Georgiërs kiezen voor Europa en voor westerse waarden: "Europa is een historische keuze en een wens van Georgiërs, waar alle generaties offers voor hebben gebracht. Vrijheid, vrede, duurzame economische ontwikkeling, bescherming van mensenrechten en rechtvaardigheid zijn waarden die ons verenigen en die gegarandeerd zouden worden door integratie in de Europese Unie", staat in een verklaring. Waar de Europese Commissie zich positief uitsprak over een kandidaat-lidmaatschap voor Oekraïne en Moldavië, was de boodschap voor Georgië zuiniger. Dat land kreeg extra huiswerk op het gebied van hervormingen. In Georgië bestaan veel zorgen over een mogelijke Russische dreiging, vooral vanwege onrust in de afvallige regio's Abchazië en Zuid-Ossetië. In de laatste regio staat eind juli een referendum gepland voor aansluiting bij Rusland.||https://nos.nl/artikel/2433437-georgiers-demonstreren-massaal-voor-aansluiting-bij-eu
