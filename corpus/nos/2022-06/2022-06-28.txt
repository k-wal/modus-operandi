2022-06-28||Rechtbank stelt politie in het gelijk: kritische chef terecht ontslagen|| De voormalige Leidse politiechef Fatima Aboulouafa is twee jaar geleden terecht ontslagen, heeft de rechtbank in Den Haag vandaag bepaald. Volgens de rechter mocht de Nationale Politie Aboulouafa uit haar functie ontheffen vanwege "een onherstelbaar verstoorde arbeidsverhouding". Aboulouafa vroeg in juni 2019 als teamchef in Leiden in een bericht op Instagram publiekelijk aandacht voor racisme, machtsmisbruik en pesten binnen de politieorganisatie. Drie maanden later werd ze op non-actief gesteld omdat haar kritiek "te veel interne spanningen" zou veroorzaken binnen haar eenheid. Kort daarna werd duidelijk dat ze niet mocht terugkeren bij de politie-eenheid Den Haag, waar Leiden onder valt. In februari 2020 werd ze ontslagen vanwege "een onherstelbaar verstoorde arbeidsrelatie". In mei van dit jaar spande Aboulouafa een rechtszaak tegen de politie aan omdat ze haar baan terug wil of anders een schadevergoeding wil hebben wegens onrechtmatig ontslag. Beide eisen zijn door de rechtbank afgewezen, meldt Omroep West. De rechtbank gaf de politie gelijk dat de arbeidsverhouding dusdanig verstoord was geraakt dat ze ontslagen mocht worden. Zo staat het volgens de rechtbank vast dat de berichten op Instagram in juni onvrede en onrust veroorzaakten in het team. In de daaropvolgende maand was er volgens de rechtbank al sprake van wederzijds wantrouwen tussen Aboulouafa en haar leidinggevenden. Dit nam alleen maar verder toe, blijkt ook uit de uitspraken die ze vervolgens deed op Instagram en in de talkshow Jinek. Omdat de verhoudingen tussen meerdere collega's en leidinggevenden verstoord waren geraakt, mocht de politie volgens de rechtbank in oktober het besluit nemen om Aboulouafa over te plaatsen. De rechtbank is het ook eens met het daaropvolgende ontslag omdat "de arbeidsverhouding inmiddels onherstelbaar was beschadigd". Een poging die in de tussentijd was ondernomen om via een externe bemiddelaar de spanningen het hoofd te bieden, liep volgens de rechtbank op niets uit. Het komt er volgens de rechter op neer dat Aboulouafa en haar leidinggevenden van mening verschilden over de manier waarop zij publiekelijk misstanden aan de orde stelde en over de gevolgen die dat met zich meebracht. "Dit meningsverschil is vervolgens zeer snel geëscaleerd", schrijft de rechtbank. "De politie mocht van de teamchef verwachten dat zij rekening hield met de mogelijke gevolgen van de geplaatste berichten en uitlatingen." De rechtbank vindt niet dat de politie een overwegend aandeel had in het ontstaan en verloop van de verstoorde arbeidsverhouding. Daarom is er volgens de rechtbank geen aanleiding voor het toekennen van een aanvullende ontslagvergoeding.||https://nos.nl/artikel/2434504-rechtbank-stelt-politie-in-het-gelijk-kritische-chef-terecht-ontslagen
2022-06-28||'Trump wilde relschoppers met wapens doorlaten naar Capitool'|| Oud-president Donald Trump wist in de aanloop naar de Capitoolbestorming dat een deel van de relschoppers wapens bij zich had. Dat heeft een voormalige hooggeplaatste medewerker onder ede verklaard tegen leden van het Congres. "Ik geef er geen fuck om dat ze wapens dragen" en "laat ze erdoor", zou Trump hebben gezegd. Republikein Cassidy Hutchinson vertelde dit op de zesde dag van de hoorzittingen over de bestorming van het Capitool op 6 januari vorig jaar. Ze was toen de rechterhand van Trumps laatste stafchef, Mark Meadows. In twee uur tijd kwam Hutchinson met een serie explosieve beschuldigingen aan het adres van de voormalige president. De meest in het oog springende was dat Trump zijn team zou hebben aangespoord de menigte niet te controleren op wapens, terwijl hij door de inlichtingendiensten was gewaarschuwd dat een deel bewapend was, stelt Hutchinson. "Ze gaan mij niets aandoen" en "ze mogen vanaf hier naar het Capitool marcheren", zei Trump volgens de oud-medewerker. Trump wilde bij de protestmars richting het Capitool aanwezig zijn, vervolgde Hutchinson. Ze vertelde dat de president aanvankelijk dacht dat hij met zijn gepantserde presidentiële limousine 'the beast' naar de demonstratie werd gebracht. Trump was woest toen hij te horen kreeg dat hij werd teruggebracht naar het Witte Huis, verklaarde Hutchinson op basis van een gesprek met adjunct-stafchef Tony Ornato: "Ik ben de fucking president, breng me naar het Capitool, nú", zou Trump hebben geroepen. Toen de agent van geheime dienst die de limousine bestuurde weigerde om te keren, greep Trump vanaf de achterbank naar het stuur. Hutchinson verklaarde dat op basis van een gesprek met adjunct-stafchef Tony Ornato. Vervolgens zou de president ook hebben geprobeerd de bestuurder vast te pakken. Trump doet het af als nepnieuws. Op zijn socialemediaplatform Truth Social zegt de oud-president dat hij nooit naar het stuur heeft gegrepen. Ook ontkent hij stellig dat hij meerdere keren in het Witte Huis een bord tegen de muur kapot heeft gegooid, zoals Hutchinson ook verklaarde. Volgens haar gebeurde dit bijvoorbeeld toen Trump zijn toenmalige minister van Justitie William Barr op tv hoorde verklaren dat hij geen bewijs zag voor grootschalige fraude met poststemmen. Hutchinson zegt dat ze de kamer inliep en zag dat de ketchup tegen de muur zat en er een bord aan diggelen op de grond lag. De Republikeinse Partij doet de getuigenverklaring van Hutchinson af als sterke verhalen. De hoorzittingen zijn volgens Republikeinse politici onderdeel van een heksenjacht op Trump. In eerdere hoorzittingen verklaarden hooggeplaatste functionarissen hoe ze onder druk werden gezet door de toenmalige president en zijn team. Trump wilde koste wat het kost bewijs hebben voor grootschalige verkiezingsfraude, maar de bewijzen daarvoor zijn nooit gevonden. Rechters veegden claims over oneerlijk verlopen verkiezingen van tafel. De volgende hoorzittingen vinden naar verwachting in juli plaats. Dan zal er onder meer worden ingegaan op de vraag wie de bestorming van het parlement door extremistische groeperingen heeft aangestuurd. Vijf mensen kwamen om het leven kort voor, tijdens of na de bestorming van het Capitool. Honderden relschoppers en agenten raakten gewond. Congresleden konden ternauwernood in veiligheid worden gebracht.||https://nos.nl/artikel/2434500-trump-wilde-relschoppers-met-wapens-doorlaten-naar-capitool
2022-06-28||Tweehonderd asielzoekers uit Ter Apel naar Jaarbeurs in Utrecht|| In de Jaarbeurs in Utrecht worden vannacht tweehonderd asielzoekers uit Ter Apel opgevangen. De tijdelijke noodopvang is bedoeld om het overvolle aanmeldcentrum te ontlasten. Ook gaan er asielzoekers naar Zuidbroek en Stadskanaal. "De situatie in Ter Apel is wederom extreem schrijnend", zegt burgemeester Sharon Dijksma, voorzitter van de Veiligheidsregio Utrecht. Komende nacht en de weken erop zullen we vanuit de regio Utrecht onze Groningse collega's helpen om een inhumane situatie voor asielzoekers te voorkomen." "Wij springen vannacht bij en zullen naar vermogen blijven helpen. We rekenen daarbij ook op solidariteit van andere regio's", aldus wethouder Rachel Streefland van de gemeente Utrecht. De veiligheidsregio heeft met het Rijk afgesproken dat de asielzoekers morgenochtend vanuit de Jaarbeurs naar andere opvangplekken worden gebracht, meldt RTV Utrecht.||https://nos.nl/artikel/2434483-tweehonderd-asielzoekers-uit-ter-apel-naar-jaarbeurs-in-utrecht
2022-06-28||Arbeidsongeschikt verklaard met long covid: 'Voelt als erkenning'|| Dat uitkeringsinstantie UWV in de eerste vijf maanden van dit jaar zo'n 450 mensen met langdurige coronaklachten arbeidsongeschikt heeft verklaard, voelt voor Marjo de Leeuw als een erkenning. De Leeuw werkt bij C-support, een hulporganisatie die in opdracht van het ministerie van Volksgezondheid mensen met long covid ondersteunt. "Voor mensen die long covid hebben, is het vaak onzeker of ze ooit nog kunnen werken", zegt ze. "We zien nu dat het UWV de beperkingen die deze mensen hebben serieus neemt." Het UWV verklaarde zo'n twee derde van de mensen die zich in de eerste vijf maanden van dit jaar met langdurige coronaklachten lieten beoordelen volledig arbeidsongeschikt. Het gaat om mensen die aan het begin van de coronacrisis ziek werden en daarna ernstige klachten ontwikkelden. Zo ernstig, dat ze niet meer volledig - of helemaal niet - kunnen werken. Het is voor het eerst dat UWV een beeld geeft van het lot van een grote groep mensen met long covid. Deze mensen zijn na twee jaar ziekte op het punt gekomen dat hun werkgever hun loon niet meer doorbetaalt. "Dat betekent vaak een forse achteruitgang in hun inkomen", legt De Leeuw uit. "En dan komt je bij het UWV." De uitkeringsinstantie kijkt dan naar een (al dan niet gedeeltelijke) arbeidsongeschiktheidsuitkering (WIA) of de bijstand. Om voor de WIA in aanmerking te komen, moet je gekeurd worden door een arts. Bij veel mensen met long covid waren er zorgen dat ze daar niet doorheen kwamen, omdat er nog veel onbekend is over hoe de ziekte zich over de tijd ontwikkelt. Uiteindelijk is van die eerste groep van 736 mensen 62 procent voorlopig arbeidsongeschikt verklaard. Een klein deel krijgt een volledige en duurzame arbeidsongeschiktheidsuitkering; het grootste deel van deze groep een uitkering die na verloop van tijd opnieuw bekeken moet worden. Volgens het UWV willen de meeste mensen herstellen en weer aan de slag. Een kwart van de gekeurden krijgt een gedeeltelijke arbeidsongeschiktheidsuitkering. Zij moeten volgens de keuringsarts een substantieel aantal uren per week kunnen werken. Die boodschap komt bij sommigen hard aan, zoals bij Natasja Boon. Ze kreeg corona in maart 2020, waarschijnlijk opgelopen op wintersport. Ze belandde in een kunstmatige coma op de intensive care en is nog niet hersteld. "Ik heb onder meer schade aan de longen opgelopen. Daarnaast heb ik long covid, waardoor ik vaak 's middags moet slapen en vermoeid ben op de raarste momenten." Dat de keuringsarts desondanks besloot dat ze 32 uur kon werken en haar dus slechts gedeeltelijk afkeurde, was een akelige boodschap. "Ik was sprakeloos, hoe moet ik dat doen?", zegt Boon. Ze ging in bezwaar. "Het vervelende is dat die procedure tot eind dit jaar kan duren." "Ik maak me zorgen over de groep mensen die gedeeltelijk arbeidsongeschikt is verklaard omdat hun inkomen afhankelijk is van of ze nog gedeeltelijk werk kunnen vinden", zegt Kitty Jong, vicevoorzitter van vakbond FNV. "Verder vraag ik me af of je belastbaarheid van mensen kan beoordelen terwijl die dagelijks kan verschillen. Waar is de keuring op gebaseerd? Daar hebben wij veel vraagtekens bij." Hoewel Boon dus hoopt dat ze uiteindelijk grotendeels een arbeidsongeschiktheidsuitkering krijgt, is ze ook blij dat long covid nu erkend wordt. "Het is goed dat mensen volledig afgekeurd worden. Er zijn mensen die een lichte corona doormaken, maar er nu veel slechter aan toe zijn. Zo erg ben ik er gelukkig ook niet aan toe." Dat zegt ook Nadine Böke. Ze werd ziek in de eerste golf. Haar werkgever, de Universiteit van Amsterdam, besloot haar salaris nog een half jaar langer door te betalen. "Ik werk inmiddels weer halve dagen, want ik vind mijn werk leuk. Maar daarna ben ik helemaal op en kan ik niets meer". Wat er over een half jaar gebeurt met Böke, is onzeker. "Ik vind het spannend wat het UWV gaat besluiten. Uit mijn werk als adviseur wetenschapscommunicatie weet ik dat een deel van de mensen beter wordt, maar een deel ook niet. Zelf heb ik vooral last van fysieke klachten. Mijn hartslag loopt bij lichte inspanning al heel hoog op. En als ik me te veel inspan, krijg ik koorts en maagklachten." Bökes keuring is waarschijnlijk in de winter.||https://nos.nl/artikel/2434482-arbeidsongeschikt-verklaard-met-long-covid-voelt-als-erkenning
2022-06-28||Waarschuwingen voor aardbevingen Groningen weggewuifd, verklaren onderzoekers|| Deskundigen van overheidstoezichthouder Staatstoezicht op de Mijnen (SodM) waarschuwden al vanaf 2001 voor de gaswinning in Groningen en de veiligheidsrisico's die die met zich meebracht. Dat verklaarden twee SodM-medewerkers voor de parlementaire enquêtecommissie aardgaswinning Groningen. Wetenschapper Hans Roest, die jarenlang onderzoek deed naar bodemeffecten en aardbevingen, zei dat hij met collega's vaak verbaasd was over besluiten tot meer gaswinning. "Hoe kan dat nou? Hoe kan dat nou?! Er werden beslissingen genomen waarvan we dachten: dit leidt tot absurde situaties voor de veiligheid." Onderzoek en berekeningen van Roest wezen er al lang op dat gas winnen in poreuze aardlagen, zoals bij Loppersum, voor flinke bevingen kon zorgen. Maar andere wetenschappers zagen die kans als heel klein. "Het lijkt een beetje op een vrachtwagen die langsrijdt, zeiden ze. Ik zag al snel dat dat niet klopte." Maar de waarschuwingen sijpelden nauwelijks door en van toezicht en handhaving kwam niets terecht. Dat kwam niet alleen door een verschil in wetenschappelijke inzichten. Ook de betrokkenheid van de staat bij wat onafhankelijk toezicht moest zijn en het feit dat de staat meeprofiteerde van de opbrengst van het gas speelden een rol. Ook Hans de Waal, voormalig onderzoeker van Shell en later adviseur bij SodM, zei dat er weinig aandacht was voor alle vroege signalen dat aardbevingen een risico vormden. Tegen de commissie zei hij: "Het was niet welkom, denk ik. Niemand wilde dat horen". Hun lezingen onderschrijven de conclusies van een grootschalig onderzoek van de Onderzoeksraad voor Veiligheid dat in 2015 verscheen. Beiden spraken over een tunnel, een soort kokervisie. De kleine groep betrokkenen van de overheid en de oliemaatschappijen vertegenwoordigd in de NAM wilden niets weten van veiligheidsrisico's. Lees hier meer achtergrondinformatie over de enquête en de verhoren van gisteren: Adviserend geoloog Peter van der Gaag, die ook is gehoord door de enquêtecommissie, trok begin jaren 90 met Hans Roest aan de bel over het aardbevingsrisico. "We gingen toen al bij mensen thuis langs om schade te bekijken. Mevrouw Van der Laan kon in 1991 al door de muur kijken." Hij toonde de relatie aan tussen de snelheid van winning en de bevingen en pleitte daarna voor meer en betere metingen. "Je hoort dan 'waar bemoei je je mee' of 'je bent een wijsneus'." Grote onderzoeksbureaus drukten hem als eigenwijze eenpitter uit de markt van overheidsopdrachten, zegt hij. Van der Gaag liet zijn analyses zien aan verzekeraars. Die dachten dat er geld te verdienen was met aardbevingsverzekeringen. Maar die zagen daar na zijn alarmerende verhaal snel van af. Het ministerie van Economische Zaken, waar de gaswinning onder valt, nam zijn werk minder serieus. Pas na de zware aardbeving in Huizinge in 2012 kreeg het ministerie meer aandacht voor de bevingen. Waarom, dat komt morgen aan de orde. Morgen verhoort de enquêtecommissie George Verberg, oud-topambtenaar Energie bij het ministerie van Economische Zaken en later directeur bij de Gasunie, en oud-minister Jorritsma (VVD) van Economische Zaken. Beide verhoren zijn live te volgen via NPO Politiek.||https://nos.nl/artikel/2434481-waarschuwingen-voor-aardbevingen-groningen-weggewuifd-verklaren-onderzoekers
2022-06-28||Schotse premier prikt datum voor nieuw referendum over onafhankelijkheid|| De Schotse premier Nicola Sturgeon heeft 19 oktober 2023 aangewezen als datum waarop een nieuw onafhankelijkheidsreferendum moet worden gehouden. Als het aan de premier ligt, geeft de bevolking op die datum aan of Schotland zich moet afscheiden van het Verenigd Koninkrijk of niet. Het gaat om een niet-bindend referendum. In een volksraadpleging in 2014 stemden de Schotten er nog voor om bij het VK te blijven horen. Volgens Britse media heeft Sturgeon de Britse premier Boris Johnson aangeschreven om formeel toestemming te vragen voor het referendum. Westminster is vooralsnog terughoudend. Meermaals weigerde Johnson mee te bewegen en ook recent liet Londen weten dat nu "niet het moment" is voor een nieuw referendum. Maar ook als die toestemming er niet komt, wil Sturgeon een volksraadpleging organiseren, zei ze. Wel zei ze dat de stembusgang binnen het kader van de grondwet moet plaatsvinden. Om dit mogelijk te maken, wil ze dat het Britse hooggerechtshof zich eerst over de kwestie buigt. Dat moet bepalen of Schotland een referendum mag organiseren zonder toestemming van Londen. Of het hooggerechtshof Sturgeon gelijk geeft, is allerminst zeker. In 2014 mochten de Schotten zich ook al uitspreken over de vraag of zij onafhankelijk wilden worden van het Verenigd Koninkrijk. Een meerderheid van 55 procent gaf toen aan bij het VK te willen blijven. Daarna zei Sturgeons partij SNP dat een nieuw referendum niet "binnen één generatie" opnieuw zou worden georganiseerd. Aan die uitspraak wordt de SNP-leider regelmatig herinnerd, maar volgens Sturgeon heeft de Brexit de politieke situatie dusdanig veranderd dat een nieuw referendum gerechtvaardigd is. Ten tijde van het Brexit-referendum stemde 62 procent van de Schotten ervoor om in de EU te blijven. Gedurende de Brexit-onderhandelingen heeft Sturgeon er altijd op gehamerd dat Schotland niet uit de EU wilde vertrekken. Sturgeon ziet zich sinds vorig jaar gesterkt in haar strijd. Toen behaalden de nationalistische partijen bij de regionale verkiezingen een meerderheid in het Schotse parlement. Sturgeons SNP veroverde toen 64 van de 129 zetels. "Wat ik nooit zal toestaan, is dat de Schotse democratie een gevangene wordt van Boris Johnson of een andere premier", sprak zij.||https://nos.nl/artikel/2434478-schotse-premier-prikt-datum-voor-nieuw-referendum-over-onafhankelijkheid
2022-06-28||Ghislaine Maxwell krijgt 20 jaar cel voor betrokkenheid bij misbruik Epstein|| De Britse Ghislaine Maxwell, de handlanger van miljonair en zedendelinquent Jeffrey Epstein, moet twintig jaar de cel in. Dat heeft een rechtbank in New York bepaald. De 60-jarige Maxwell is veroordeeld voor betrokkenheid bij het seksueel misbruik door haar ex-partner Epstein. Amerikaanse aanklagers eisten dat Maxwell 30 tot 55 jaar achter de tralies zou verdwijnen. Maxwell werd eind vorig jaar al schuldig bevonden aan het ronselen van jonge meisjes, die vervolgens misbruikt werden door Epstein. De aanklagers stelden dat Maxwell tussen 1994 en 2004 een "rol speelde in het gruwelijke seksuele misbruik van meerdere jonge tienermeisjes". De aanklagers onderstreepten dat Maxwell de meisjes doelbewust uitkoos om seksueel uitgebuit te worden. Zelf ontkende zij schuld. Vier vrouwen getuigden in de rechtbank tegen Maxwell. Ze vertelden over het misbruik in de jaren 90 en 2000 in huizen van Epstein in Florida, New York en New Mexico. Volgens de slachtoffers had Maxwell een cruciale rol bij het faciliteren van het misbruik. Ze zou de meisjes cadeaus hebben gegeven en hebben beloofd dat Epstein zijn connecties en rijkdom voor hen zou inzetten. Uiteindelijk haalde ze de slachtoffers over om massages te geven aan Epstein. Daarna begon het misbruik dat steeds verder uit de hand liep. Jeffrey Epstein pleegde in 2019 zelfmoord in zijn cel. Hij zat opgesloten in afwachting van zijn zaak. Elf maanden na zijn dood werd Maxwell opgepakt. Twee dagen geleden werd duidelijk dat Maxwell in de gevangenis in de gaten werd gehouden, zodat zij geen zelfmoord zou plegen.||https://nos.nl/artikel/2434474-ghislaine-maxwell-krijgt-20-jaar-cel-voor-betrokkenheid-bij-misbruik-epstein
2022-06-28||Bulgarije zet 70 Russische diplomaten uit om spionage • 'Burgemeester Cherson ontvoerd door Russen'|| Turkije is akkoord met de toetreding van Finland en Zweden tot de NAVO. Dat heeft de Finse president Niinistö gezegd tijdens de NAVO-top in Spanje. Een bron binnen het militaire bondgenootschap bevestigt dit aan de NOS. De Noord-Europese landen willen zich naar aanleiding van de Russische invasie in Oekraïne aansluiten bij de NAVO. Ze vroegen onlangs het lidmaatschap officieel aan, Turkije maakte als enige NAVO-lid bezwaar tegen hun aanvraag. Nu Turkije overstag is, maakt dat de weg vrij voor de twee landen om toe te treden. Om zich aan te mogen sluiten, moesten alle NAVO-leden akkoord gaan. In de praktijk werken Finland en Zweden al langer intensief samen met de alliantie. Zo namen de landen al deel aan militaire oefeningen. Nederland en Duitsland gaan elk nog drie pantserhouwitsers aan Oekraïne leveren. Dat zeggen defensieministers Ollongren en haar Duitse collega Lambrecht. De zes komen boven op de 12 die de twee landen al hebben toegezegd, en waar ze Oekraïners voor getraind hebben, zegt Ollongren in Madrid waar de NAVO bijeen is. Kiev had om het zware geschut gevraagd, zegt ze. "Oekraïne moet echt weten dat we ze helpen, dat ze op ons kunnen rekenen. Als ze zeggen wat ze nodig hebben, doen we ons uiterste best", aldus de minister. Bulgarije zet zeventig Russische diplomaten uit die worden verdacht van spionage, heeft demissionair premier Petkov bekendgemaakt. Ze hebben tot zondag de tijd om het land te verlaten. "Veel van deze mensen werkten direct voor buitenlandse diensten en hun diplomatieke rol was undercover", citeert de krant Dvevnik Petkov. "Als buitenlandse regeringen proberen zich in Bulgarijes binnenlandse zaken te mengen, zullen we ons daar stevig tegen verzetten." Het ministerie van Buitenlandse Zaken zegt dat de Russische ambassadeur een lijst heeft gekregen met de namen van de personen die moeten vertrekken. Op de ambassade werken zo'n 150 mensen, dus de stap betekent het vertrek van bijna de helft van de werknemers, schrijft de krant. Premier Petkov trad gisteren af na een motie van wantrouwen tegen zijn coalitie. Nu moet hij proberen een nieuw kabinet te vormen. Behalve de raket die gisteren in een winkelcentrum in Krementsjoek insloeg, raakte een andere raket een autofabriek in dezelfde plaats. Daarbij raakten twee mensen gewond, zegt Maksym Kovaljev, woordvoerder van de oblast Poltava tegen Kyiv Independent. Russische raketten hebben Dnipro geraakt, zegt de burgemeester van de stad in het midden van Oekraïne. Borys Filatov roept via Telegram inwoners op in hun schuilplaatsen te blijven en geen foto's en video's te plaatsen. Waar de raketten op gericht waren en of er gewonden zijn gevallen, is niet bekend, schrijft Kyiv Independent. De NAVO is bezorgd over de nauwe banden tussen Peking en Moskou sinds het begin van de oorlog, zegt NAVO-chef Jens Stoltenberg. "We zijn teleurgesteld over het feit dat China de Russische invasie van Oekraïne niet heeft kunnen veroordelen, dat China veel valse verhalen over de NAVO en het Westen verspreidt, en ook dat China en Rusland nu hechter zijn dan ze ooit zijn geweest." Stoltenberg zei ook China, binnenkort de grootste economie ter wereld, niet als een tegenstander te beschouwen. Er zijn nieuwe beelden van het moment dat een Russische raket insloeg in het winkelcentrum in Krementsjoek. Het Telegramkanaal Nexta publiceerde een compilatie van beelden van verschillende camera's. Daarop is te zien hoe mensen in een park naast het winkelcentrum wegrennen en dekking zoeken. Ook vliegen vogels weg, vallen takken van bomen en belandt puin in een vijver. De locatie is geverifieerd door de NOS. Het lijkt erop dat een tweede inslag op een paar honderd meter van het winkelcentrum plaatsvond. Volgens de Oekraïense hulpdiensten zijn bij de aanval op het winkelcentrum 18 doden gevallen, 59 gewonden en worden nog minstens 36 mensen vermist. Afgelopen nacht hebben twee Russische raketten een school in Charkov geraakt, volgens de Oekraïense autoriteiten. Er zouden geen doden of gewonden zijn gevallen omdat er niemand aanwezig was. In de bezette stad Cherson is burgemeester Ihor Kolychajev ontvoerd door Russische bezetters, zo meldt zijn assistent op Facebook. Kolychajev was eerder al afgezet, maar besloot toch in de stad te blijven. Hij zei in april dat hij weigerde mee te werken aan de "bezettingsregering" die door het Russische leger was opgezet. Waar hij nu is, is niet bekend. Ontvoeringen als deze komen vaker voor in Cherson, met als doel het verzet te breken en de stad steeds meer Russisch te maken. "Gevallen van ontvoeringen door de bezetters zijn frequenter geworden", zei een Oekraïense officier gisteren tegen lokale media. "In het regionale centrum zitten nu Russische bankfilialen op de plek van in beslag genomen bankinstellingen." Volgens de officier is er door de Russische bezetters nu ook een eigen belastingdienst opgericht in Cherson. De vrouw en dochter van de Amerikaanse president Joe Biden zijn op de Russische sanctielijst geplaatst. Volgens het Russische ministerie van Buitenlandse Zaken is dat een reactie op de "zich steeds uitbreidende Amerikaanse sancties tegen Russische politieke en publieke figuren". Behalve Jill en Ashley Biden zijn nog 23 namen toegevoegd aan de 'stoplijst', waardoor ze Rusland niet meer in mogen. Dat geldt onder anderen voor vier Amerikaanse senatoren en een aantal hoogleraren van universiteiten. President Biden stond zelf al sinds half maart op de Russische sanctielijst. Ook zijn zoon Hunter Biden was al eerder toegevoegd. Inmiddels heeft Rusland meer dan duizend Amerikanen op de lijst gezet en de toegang tot het land "permanent" ontzegd. Een andere opvallende naam is die van Francis Fukuyama, de politicoloog en filosoof die na het uiteenvallen van de Sovjet-Unie bekend werd met zijn boek The End of History, over het idee dat de tijd van de grote ideologische tegenstellingen in de wereld ten einde was, en dat landen wereldwijd in de richting van een liberale democratie zouden bewegen. De Russische oppositiepoliticus Ilja Jasjin heeft via Twitter bevestigd dat hij is opgepakt, en dat hij de komende twee weken in ieder geval vast zal zitten. De reden voor zijn arrestatie, zoals hij zelf spottend schrijft: "Een politie-agent beweert dat ik hem bij het uniform greep, hem beledigde en hem met mijn handen wegduwde. Ik lees zijn rapport en ben zelf verbaasd over wat voor klootzak ik ben." Volgens Jasjin is de arrestatie een signaal aan zijn adres dat hij Rusland moet verlaten vanwege zijn kritiek op de oorlog in Oekraïne, maar hij zegt zelf: "Ik verlaat mijn land niet." Jasjin is een van de weinige Russische politici die zich openlijk uitspreken tegen de oorlog, en nog niet waren opgepakt. Enkele weken geleden overkwam dat ook de journalist en activist Vladimir Kara-Moerza, die nu nog steeds vastzit voor het 'verspreiden van valse informatie', volgens de Russische aanklager. Volgens het Russische ministerie van Defensie was niet het winkelcentrum in Krementsjoek het doelwit van de raketaanval gisteren, maar een nabijgelegen depot voor westerse munitie en wapens. Dat meldt het ministerie aan de persbureaus Reuters en TASS. Volgens het ministerie vloog het winkelcentrum in brand door de ontploffende munitie, en vielen de slachtoffers als gevolg van die brand. Voor de Russische bewering is vooralsnog geen bewijs te vinden: het enige getroffen gebouw in de stad is het winkelcentrum zelf, voor zover bekend.  De leiders van de G7-landen, die tot vanmiddag bijeen zijn in Duitsland, hebben verklaard dat ze Oekraïne "zo lang als nodig" zullen steunen in zijn strijd tegen Rusland. Dat kwam vandaag naar buiten, nu de G7-top bijna voorbij is en de leiders vanmiddag op weg gaan naar Madrid, waar de NAVO-top vandaag begint. De gezamenlijke verklaring lijkt een reactie op de vrees van de Oekraïense president Zelensky, die meermaals verklaard heeft bang te zijn dat westerse landen na verloop van tijd hun interesse in de oorlog gaan verliezen. Tijdens de top in Duitsland zijn al enkele plannen naar voren gekomen die de G7 overweegt om het voor Rusland lastiger te maken de oorlog voort te zetten. Het gaat bijvoorbeeld om een maximumprijs voor Russische olie, nieuwe invoerheffingen op Russische producten en nog niet omschreven andere sancties. Bij de Russische raketaanval op het winkelcentrum in Krementsjoek zijn minstens 18 doden gevallen, zo hebben de Oekraïense hulpdiensten bekendgemaakt. Dat aantal kan nog oplopen, minstens 36 mensen worden nog vermist. Volgens de Russische VN-ambassadeur Poljanski wordt de aanval door Oekraïne nu al gebruikt om sympathie op te wekken in aanloop naar de NAVO-top, die vandaag begint. "Dit lijkt op een nieuwe provocatie zoals in Boetsja", schrijft de ambassadeur op Twitter. "We moeten wachten op wat ons ministerie van Defensie erover zegt, maar er zijn nu al te veel opvallende tegenstrijdigheden te vinden." De Russische oppositiepoliticus Ilja Jasjin is opgepakt, melden onder anderen een journalist en een prominente advocaat van Kremlin-critici. Jasjin zou in Moskou zijn gearresteerd tijdens een wandeling met journaliste Irina Bablojan, zo meldt Bablojan zelf op Telegram. "De politie kwam en nam hem mee", schrijft ze. Advocaat Vadim Prochorov zei dat Jasjin werd opgepakt vanwege het niet luisteren naar een agent. Persbureau Reuters kon de arrestatie niet bevestigen bij de Russische autoriteiten. Jasjin is een van de weinige Russische politici die een uitgesproken tegenstander zijn van de oorlog in Oekraïne en nog niet was opgepakt.||https://nos.nl/liveblog/2434356-bulgarije-zet-70-russische-diplomaten-uit-om-spionage-burgemeester-cherson-ontvoerd-door-russen
2022-06-28||Turkije akkoord met toetreding Finland en Zweden tot NAVO|| Turkije is akkoord met de toetreding van Finland en Zweden tot de NAVO. Dat heeft NAVO-chef Stoltenberg gezegd op de top van het militaire bondgenootschap in Spanje. "De NAVO is altijd in staat geweest verschillen te overbruggen", lichtte Stoltenberg de ommezwaai toe. De Noord-Europese landen willen zich naar aanleiding van de Russische invasie in Oekraïne aansluiten bij de NAVO. Ze vroegen onlangs het lidmaatschap officieel aan, Turkije maakte als enige NAVO-lid bezwaar tegen hun aanvraag. Met het overstaggaan van Ankara, komt er een einde aan een wekenlange diplomatieke impasse. Bekijk hier hoe het tekenen van de samenwerkingsovereenkomst verliep: Nu Turkije overstag is, maakt dat de weg vrij voor de twee landen om toe te treden. Om zich aan te mogen sluiten moesten alle NAVO-leden akkoord gaan. Turkije tekende bezwaar aan omdat Zweden en Finland onderdak bieden aan leden van de Koerdische PKK en aan YPG-strijders. Ankara beschouwt hen als terroristen en eiste dat ze worden uitgeleverd aan Turkije. Internationale persbureaus schrijven dat de drie landen een samenwerkingsovereenkomst hebben getekend, waarin de zorgen van Turkije worden geadresseerd. Daarmee staat volgens Stoltenberg de twee landen niets meer in de weg om zich aan te sluiten. In de overeenkomst staat onder meer dat Zweden en Finland hun wapenexportverbod naar Turkije opheffen. Ook hebben de landen toezeggingen gedaan op het gebied van contraterrorisme en hebben Zweden en Finland toegezegd de uitleveringsverzoeken van PKK-leden door Ankara te zullen behandelen. Turkije heeft gekregen wat het wilde, lieten woordvoerders weten. In de praktijk werken Finland en Zweden al langer intensief samen met het NAVO-bondgenootschap. Zo namen de landen al deel aan militaire oefeningen. Nu Turkije zijn verzet heeft gestaakt, kunnen toetredingsgesprekken worden gevoerd. Daarbij overlegt de alliantie met de nieuwkomers over economische, politieke en defensievraagstukken. De onderhandelingen met Finland en Zweden hoeven niet langer te duren dan een dag, zeiden NAVO-diplomaten vorige week. Militair zullen Finland en Zweden waarschijnlijk weinig hoeven aan te passen; de legers voldoen al aan de voorwaarden die de NAVO stelt. Ook hebben beide een geworteld democratisch stelstel en een liberale markteconomie - nóg twee eisen van de NAVO. Voor de landen zich daadwerkelijk kunnen aansluiten, moeten de parlementen van de dertig lidstaten nog akkoord gaan. Nederland is een van de landen waar ratificatie doorgaans het langzaamst gaat. Maar bronnen zeggen tegen de NOS dat Nederland hiertoe al verregaande voorbereidingen heeft getroffen. Het besluit zou vrijdag aanstaande al door de ministerraad genomen kunnen worden, melden ingewijden. Voor de ratificatie moeten de Tweede en Eerste Kamer nog wel akkoord. NAVO-bronnen denken dat het lidmaatschap eind van dit jaar een feit zou kunnen zijn. In Nieuwsuur noemt de Nederlandse oud-secretaris generaal van de NAVO Jaap de Hoop Scheffer het groot nieuws dat Turkije overstag is. "Maar ik ben wel benieuwd wat de prijs is die Turkije zal krijgen, want dat kan niet alleen zijn dat Finland en Zweden er iets steviger in zullen gaan ten opzichte van Koerdisch extremisme." Het is belangrijk dat de NAVO-landen nu op de top in Madrid extra eendracht uitstralen, zegt hij verder. "Eensgezindheid is de belangrijkste boodschap van de 30 NAVO-lidstaten, straks 32."||https://nos.nl/artikel/2434473-turkije-akkoord-met-toetreding-finland-en-zweden-tot-navo
2022-06-28||Nederland en Duitsland leveren zes extra pantserhouwitsers aan Oekraïne|| Nederland en Duitsland gaan elk nog drie pantserhouwitsers aan Oekraïne leveren. Dat zeggen defensieminister Ollongren en haar Duitse collega Lambrecht in Madrid, waar de NAVO bijeen is. De zes komen bovenop de twaalf die de twee landen al hadden toegezegd, en waar ze Oekraïners voor getraind hebben, zegt Ollongren. Kiev had om het zware geschut gevraagd, omdat het Oekraïense leger zegt behoefte te hebben aan achttien pantserhouwitsers. Daarmee hebben ze meer vuurkracht en kunnen ze meer verschillende grondtroepen tegelijkertijd ondersteunen. "Oekraïne moet echt weten dat we ze helpen, dat ze op ons kunnen rekenen. Als ze zeggen wat ze nodig hebben, doen we ons uiterste best", aldus minister Ollongren. Nu de pantserhouwitsers naar Oekraïne gaan, moet de Nederlandse voorraad worden aangevuld. De schenking heeft namelijk consequenties voor de operationele gereedheid van de Nederlandse krijgsmacht, aldus Ollongren. "Ze staan niet in grote hoeveelheden in de schuur. Ook voor ons zijn het schaarse middelen." Maar op dit moment is het het belangrijkste dat Oekraïne ze kan gebruiken tegen de Russische agressie, zegt de minister. Eind april zegde Nederland al vijf pantserhouwitsers toe, die inmiddels zijn aangekomen in Oekraïne. Na de acht die Nederland in totaal aan Oekraïne geeft, heeft de Nederlandse landmacht er nog 46 over. Een deel daarvan is nodig om de vuurkracht op land te versterken, een deel om militairen mee te trainen en om te testen, een deel geldt als reservematerieel.||https://nos.nl/artikel/2434472-nederland-en-duitsland-leveren-zes-extra-pantserhouwitsers-aan-oekraine
2022-06-28||Politie onderzoekt handelen OR-voorzitter inzake geradicaliseerde broer|| De politie laat uitzoeken of de voorzitter van de ondernemingsraad (OR) van de Landelijke Eenheid juist heeft gehandeld rond een strafrechtelijk onderzoek naar haar broer. Die zou naar Syrië zijn gegaan, vermoedelijk om zich aan te sluiten bij een terroristische organisatie. Behalve het handelen van OR-voorzitter Esme Solak wordt ook onderzocht of de politie de zaak juist heeft aangepakt. Het strafrechtelijk onderzoek dateert uit 2017, toen Solak nog stafmedewerker was bij de HR-afdeling van de Landelijke Eenheid. Solak is destijds als getuige in de zaak verhoord. De politie wil weten of ze mogelijk informatie heeft achtergehouden over haar geradicaliseerde broer. In het persbericht staat dat Solak direct haar werkgever had geïnformeerd toen ze hoorde dat de politie onderzoek deed naar haar broer. "Er is geen enkele aanwijzing dat de voorzitter van de OR strafbare feiten heeft gepleegd en ook haar screening voldoet", zegt politiechef Oscar Dros van de Landelijke Eenheid in een verklaring. "Maar recent zijn wel enkele vragen gerezen over de handelwijze destijds van zowel de politie als de voorzitter van de OR." Welke vragen dit zijn en door wie ze gesteld zijn, vermeldt de politie niet. Politiechef Dros ziet "op dit moment geen aanleiding" de OR-voorzitter te vragen om al dan niet tijdelijk terug te treden. NRC schrijft dat de broer van Solak inmiddels zou zijn overleden. De politie zegt dat er een oriënterend onderzoek wordt ingesteld om na te gaan of er sprake was van verwijtbaar handelen. Het wordt uitgevoerd door medewerkers van de politie, maar van een andere afdeling dan de Landelijke Eenheid. Het is niet de eerste keer dat een OR-voorzitter van de politie in opspraak raakt. In 2020 werd oud-voorzitter Frank Giltay tot een half jaar cel veroordeeld wegens valsheid in geschrifte en verduistering. Giltay had tienduizenden euro's politiegeld uitgegeven aan etentjes en feesten. Ook huurde hij bevriende ondernemers in voor klussen en rommelde met facturen, concludeerde de politie na onderzoek.||https://nos.nl/artikel/2434471-politie-onderzoekt-handelen-or-voorzitter-inzake-geradicaliseerde-broer
2022-06-28||Kabinet maakt nog geen excuses voor Nederlands slavernijverleden|| Het kabinet maakt vrijdag op de jaarlijkse herdenking van de afschaffing van de slavernij geen excuses voor het Nederlands slavernijverleden. De ministers van VVD, CDA, D66 en ChristenUnie nemen tot zeker het najaar de tijd om een knoop door te hakken over dit gevoelige onderwerp, melden diverse bronnen aan de NOS. Hiermee zijn excuses aan de nazaten van de tot slaaf gemaakten uit Suriname en het Caribisch gebied op termijn dus niet uitgesloten, benadrukken de Haagse bronnen. Het kabinet wil eerst met betrokkenen een inhoudelijk debat voeren over de hedendaagse gevolgen van de slavernij. Het aanbieden van excuses is deze maand twee keer besproken in de wekelijkse ministerraad. Aanstaande vrijdag 1 juli is Keti Koti, de jaarlijkse herdenking en viering van de afschaffing van de slavernij in 1863, waarbij ook altijd een afgevaardigde van het kabinet bij aanwezig is. Dit jaar is dat minister Weerwind voor Rechtsbescherming. Het kabinet heeft ook nog steeds geen inhoudelijk reactie gegeven op het vorig jaar gepresenteerde rapport van het Adviescollege Dialooggroep Slavernijverleden. In dat 217 pagina tellend rapport -dat gaat over de slavenhandel en slavernij onder Nederlands gezag tussen de zeventiende eeuw en 1 juli 1863 - is de belangrijkste aanbeveling dat de Nederlandse staat excuses moet aanbieden voor de slavernij. "Het gaat er niet om individuele personen aan te wijzen als schuldigen, maar om het erkennen door de Staat der Nederlanden van het door de slavernij toegevoegde leed." In steden als Amsterdam, Rotterdam en Utrecht, maar ook in bijvoorbeeld Duitsland, België, Frankrijk, het Verenigd Koninkrijk en de Verenigde Staten zijn al excuses aangeboden, benadrukt ook de Dialooggroep. Kijk hier naar de video van NOS op 3 over het excuus-dilemma Tijdens de kabinetsformatie in 2021 is gesproken over het advies van deze Dialooggroep Slavernijverleden, maar de vier onderhandelende partijen kwamen er niet uit. De VVD en het CDA voelen weinig voor excuses, D66 en de ChristenUnie zijn duidelijk voorstander. Premier Rutte noemde het onderwerp de afgelopen jaren ingewikkeld, "een dilemma", en een persoonlijke "zoektocht", ook omdat het al zo lang geleden is gebeurd. "De vraag is of je mensen die vandaag leven verantwoordelijk kunt houden voor het verleden", zei hij in 2020 tijdens een debat over institutioneel racisme. CDA-leider Hoekstra vond excuses daarom "iets obligaats" hebben. Ook vreesde het vorige kabinet voor polarisatie in de samenleving. Voorstanders van excuses zoals D66-minister Jetten en CU-leider Segers benadrukken dat het leed van de voorouders nog steeds doorwerkt in discriminatie en racisme en dat excuses tot verzoening kunnen leiden.||https://nos.nl/artikel/2434469-kabinet-maakt-nog-geen-excuses-voor-nederlands-slavernijverleden
2022-06-28||Kinderen in Limburgse opvang kunnen voortaan 'plat kalle'|| Wordt er wel genoeg gedaan om het spreken van dialect aan te moedigen? Dat controleert de Raad van Europa deze week in Maastricht. Het Limburgs is samen met het Fries en Nedersaksisch - dat in Gelderland, Overijssel, Drenthe en Groningen wordt gesproken - een van de drie streektalen in Nederland. De Raad van Europa houdt bij hoe het gaat met regionale talen in Europa. In Limburg kijkt de raad onder meer of de streektaal wel genoeg bevorderd wordt. Dialect wordt steeds minder gesproken, maar op deze kinderopvang in Beek wordt het juist gepromoot. We gingen kijken hoe dat gaat:  Volgens het Meertens Instituut, dat onderzoek doet naar taal in Nederland, spreekt bijna de helft van de Limburgers thuis dialect. Bijna 40 procent van de Friezen doet dat, en een derde van de Drentenaren praat thuis Nedersaksisch. Dialect wordt steeds minder gesproken. Directeur Raymond Clement van kinderdagverblijf en peuteropvang Baeks Kompas in het Limburgse Beek vindt dialect spreken met jonge kinderen belangrijk. Het stimuleert tweetaligheid, blijkt uit onderzoek. "Dat betekent dat er een aantal hokjes en kastjes in je brein worden aangemaakt. Dat is handig als je straks andere talen gaat leren, zoals Frans of Duits. Niet onbelangrijk in deze grensstreek." Ook ouders waarderen het Limburgs, vertelt de moeder van een kind op de peuteropvang in Beek. "Ik vind het heel goed dat ze op de opvang extra aandacht hebben voor de Limburgse taal, want dat is deel van de cultuur hier. Mijn dochter wordt opgevoed in het Limburgs, we spreken thuis dialect. Voor haar is dat natuurlijker dan het Nederlands."||https://nos.nl/artikel/2434465-kinderen-in-limburgse-opvang-kunnen-voortaan-plat-kalle
2022-06-28||G7 eindigt met eensgezind tegen Rusland, meer geld voor Oekraïne en losse eindjes|| Armen om elkaars schouders, grappen over Poetin, gastlanden van over de hele wereld: alles was er tijdens de G7-top in Zuid-Duitsland op gericht om een saamhorig en breed front uit te stralen tegenover Rusland en andere landen met een sterk centraal gezag. Er werden ook concrete toezeggingen gedaan. Zo zegden de G7-landen na drie dagen vergaderen vandaag nog 4,5 miljard dollar toe om de hongersnood wereldwijd te bestrijden. De voedselcrisis heeft zich door de oorlog in Oekraïne verder verdiept. Volgens hulporganisatie Oxfam is het niet genoeg, en zouden ook de schulden van arme landen kwijtgescholden moeten worden. "Tegenover elke dollar hulpgeld staat twee dollar die lage-inkomenslanden moeten betalen aan schuldeisers", aldus de organisatie in een reactie. Verder willen de zeven landen nog voor het einde van het jaar een 'klimaatclub' oprichten, een plan dat de Duitse bondskanselier Olaf Scholz eerder al presenteerde. Daarin moeten landen zitten die uiterlijk in 2050 klimaatneutraal willen zijn, en waarbij ook andere landen zich kunnen aansluiten. De vorming van een klimaatclub moet onder andere voorkomen dat strengere klimaatregels in het ene land leiden tot een verplaatsing van industrie naar een ander land. Afgelopen dagen waren er in de buurt van de top verschillende protestacties. Zo vonden demonstranten dat de G7-landen te weinig doen om klimaatverandering tegen te gaan. Die kritiek werd na de afsluiting vandaag door milieuorganisaties herhaald. De G7-top, met Duitsland, de VS, Canada, het Verenigd Koninkrijk, Frankrijk, Italië en Japan en waarbij de EU eveneens aanschuift, stond voor een groot deel in het teken van de oorlog in Oekraïne. De landen beloofden financiële, humanitaire en militaire steun aan Oekraïne zolang als nodig is. Zo werd 29,5 miljard dollar toegezegd om dit jaar het oplopende begrotingstekort van Oekraïne te dichten. Verder krijgen de ministers van Handel van de betrokken landen de opdracht om zo snel mogelijk met andere voorstellen te komen die Oekraïne economisch kunnen ondersteunen, zoals een schorsing van tarieven voor Oekraïense export. In het kader van verdere sancties tegen Rusland is het voornemen om Russisch goud te boycotten het meest concreet. Om de kosten van deze oorlog voor Rusland nog verder op te drijven is er ook gesproken over een maximumprijs voor Russische olie. De landen bereikten evenwel geen overeenstemming over de uitwerking van deze maatregel. Als voorzitter van de top had bondskanselier Scholz vijf gastlanden uitgenodigd, die volgens hem in de toekomst hun invloed verder zullen uitbreiden: Argentinië, India, Indonesië, Senegal en Zuid-Afrika. "Het is heel belangrijk dat we op ooghoogte konden discussiëren over wat democratieën in deze wereld voor elkaar kunnen krijgen. We tonen hiermee de grote kracht van democratische bondgenootschappen." De top heeft een signaal aan Rusland afgegeven, zei de bondskanselier. "We weerspreken het Russische narratief dat het hier gaat om een conflict waarbij alleen het Westen de aanval veroordeelt en verder de wereld toekijkt wat Rusland daar eigenlijk doet. Zo is dat niet." De G7-landen spaken met de gastlanden ook over de import van olie uit Rusland. Met Indonesië, India, Senegal en Vietnam is overlegd over investeren in duurzame technologieën, met financiële ondersteuning van de G7. Met Zuid-Afrika zijn zulke afspraken al gemaakt. Verder is Indonesië dit jaar en India in 2023 voorzitter van de G20, waaraan 19 geïndustrialiseerde landen en de EU deelnemen. Rusland is mogelijk ook bij die top aanwezig. Ook daarom is het belangrijk met deze landen in gesprek te blijven, zegt Scholz. In de slotverklaring van de G7-top schrijven de landen bezorgd te zijn over de mensenrechtensituatie in China, onder meer vanwege de situatie in Hongkong, Tibet en de provincie Xinjiang. Ook wordt China opgeroepen om de Russische invasie van Oekraïne te veroordelen. Daarnaast scharen de zeven landen zich achter een Amerikaans plan dat tegenwicht moet bieden aan de snel toenemende invloed van China wereldwijd. Door grootschalige investeringen in infrastructuur via het 'Belt and Road Initiative' weet Peking een steeds groter aantal landen aan zich te binden. In reactie daarop maakten de G7-landen bekend dat ze de komende vijf jaar 600 miljard dollar willen investeren om de 'wereldwijde investeringskloof' te dichten.||https://nos.nl/artikel/2434464-g7-eindigt-met-eensgezind-tegen-rusland-meer-geld-voor-oekraine-en-losse-eindjes
2022-06-28||Artis getroffen door digitale aanval, daders eisen losgeld|| Dierentuin Artis in Amsterdam is het doelwit geworden van een digitale aanval met ransomware. Bepaalde ict-systemen van de dierentuin liggen daardoor plat. Artis laat weten dat de daders één miljoen euro eisen. De dierentuin heeft aangifte gedaan en laat zich adviseren door een cybercrimespecialist, meldt NH Nieuws. Wie er achter de aanval zit, is nog onduidelijk. "Er zijn direct maatregelen getroffen om verdere toegang tot onze systemen te voorkomen om zo de digitale aanval stil te leggen", schrijft Artis in een verklaring. Artis weet nog niet of de hackers ook toegang hebben verkregen tot persoonlijke gegevens of e-mailverkeer. Uit voorzorg heeft de dierentuin een melding gedaan bij de Autoriteit Persoonsgegevens. Ondanks de digitale aanval was de dierentuin vandaag open voor publiek. De afdelingen Micropia en het Groote Museum waren gesloten, maar zijn morgen volgens de normale openingstijden open, meldt AT5.||https://nos.nl/artikel/2434461-artis-getroffen-door-digitale-aanval-daders-eisen-losgeld
2022-06-28||Een van de twee gemeenten voor megadatacenters stribbelt tegen|| Het nieuwe college in de Noord-Hollandse gemeente Hollands Kroon wil de komst van nieuwe datacenters aan banden leggen. Dat staat het in het coalitieakkoord dat vandaag is gepubliceerd. De gemeenteraad debatteert er donderdag over. Men maakt, zo staat in het akkoord, "eerst een pas op de plaats". De nieuwe coalitie zegt dat er de afgelopen jaren in korte tijd veel grootschalige ontwikkelingen zijn geweest in de Wieringermeer. Hierbij is echter te weinig ruimte geweest voor inspraak van inwoners en de gevolgen voor het landschap, wonen en leven, is de redenering. Het nieuwe college wil niet alleen het aantal datacenters, maar ook het aantal nieuwe kassen beperken. Hiermee gaat het college in tegen het plan van minister De Jonge van Volkshuisvesting en Ruimtelijke Ordening. De gemeente is namelijk een van de twee plekken in Nederland die zijn aangewezen als locatie voor megadatacenters, ook wel hyperscale genoemd. De andere aangewezen gemeente is Het Hogeland in Groningen. Volgens de minister passen datacenters in de twee gemeenten omdat ze aan de randen van het land liggen, er voldoende ruimte is en genoeg groene stroom is. In Hollands Kroon staan al hyperscale-datacenters van Microsoft en Google. Die vallen binnen het industrieterrein Agriport. De coalitie heeft afgesproken dat "de huidige contouren" van dit gebied vooralsnog worden gehandhaafd. Daarnaast wil het college dat de "gemeentelijke overeenkomsten, besluitvorming en voorgenomen ontwikkelingen rondom de vestiging van datacenters" onafhankelijk worden onderzocht. In Hollands Kroon was in 2020 al grote onrust over de komst van twee extra megadatacenters, een van Microsoft en een van Google. De zoekgigant heeft sindsdien besloten geen extra datacenter te bouwen. De softwarereus is nog wel bezig met een nieuw megadatacenter, dat overigens net buiten het industrieterrein staat en dus geen onderdeel van het akkoord is. Het voornemen van het college kan betekenen dat er in Nederland nog minder ruimte zal zijn voor megadatacenters. Het debat hierover werd vorig jaar aangezwengeld omdat het moederbedrijf van Facebook, Meta, in Zeewolde een datacenter van 166 hectare (245 voetbalvelden groot) wil bouwen. Dat leidde tot lokaal en landelijk verzet. Het is nog altijd onzeker of het datacenter er wel komt. Het besluit van De Jonge om nieuwe megadatacenters te beperken tot twee gemeenten heeft er ook toe geleid dat de Groningse gemeente Eemsdelta definitief niet doorgaat met een bouwplan. Het geplande hyperscale-datacenter zou een oppervlakte krijgen van 20 hectare. Wethouder Annalies Usmany-Dallinga zegt tegen de NOS dat het college al grote twijfels had voordat De Jonge met zijn besluit kwam en dat het nu definitief van de baan is. De initiatiefnemer - wie is onbekend - gaat nu met de gemeente kijken of een kleiner datacenter wel alsnog mogelijk is.||https://nos.nl/artikel/2434458-een-van-de-twee-gemeenten-voor-megadatacenters-stribbelt-tegen
2022-06-28||Meeste toeslagenouders hebben migratieachtergrond, vaak met schulden|| Wie zijn de toeslagenouders precies? Lang was die vraag niet goed te beantwoorden. Vandaag kwam het Centraal Bureau voor de Statistiek (CBS) voor het eerst met cijfers over de achtergrond van de tot nu toe bekende gedupeerden in de toeslagenaffaire. Wat opvalt: Surinaamse en Caribische Nederlanders zijn relatief hard geraakt. In de helft van de gevallen gaat het om alleenstaande ouders. En, misschien wel het opvallendst: er zitten veel ouders tussen die in de bijstand zaten toen de Belastingdienst toeslagen begon terug te vorderen. Zij kunnen kinderopvangtoeslag aanvragen als ze in een traject naar werk zitten. Het CBS heeft de gegevens van 10.265 gezinnen onderzocht. Van al deze ouders is op 1 april vastgesteld dat zij gedupeerden zijn van de toeslagenaffaire. 70 procent van deze groep ouders is migrant of kind van een migrant. Het gaat met name om Surinaamse Nederlanders (1830 gezinnen), Caribische Nederlanders (1275), Turkse (800), Marokkaanse (615) en Indonesische (165). Dit laat zien dat bepaalde (migranten)groepen harder geraakt zijn dan anderen: Er werd aangenomen dat het in de toeslagenaffaire vrijwel alleen om werkende ouders ging. Uit de nieuwe cijfers blijkt dat een vijfde van de huishoudens juist in de bijstand zat toen zij geraakt werden door de toeslagenaffaire. Bovendien kwamen de brieven van de Belastingdienst vaak terecht in gezinnen die al worstelden met schulden. Twee derde van de toeslagenouders had al meer schulden dan bezittingen toen de Belastingdienst aanklopte met vorderingen van vaak duizenden euro's.||https://nos.nl/artikel/2434452-meeste-toeslagenouders-hebben-migratieachtergrond-vaak-met-schulden
2022-06-28||Taakstraf voor bekladden COC-kantoor in Rotterdam met anti-lhbti-leuzen|| Voor het bekladden van het kantoor van lhbti-belangenvereniging COC in Rotterdam vorig jaar september is een 22-jarige man uit Rotterdam veroordeeld tot veertig uur taakstraf. Een andere verdachte, een 25-jarige man uit Rotterdam, is vrijgesproken wegens gebrek aan bewijs. Op het gebouw aan de Schiedamsesingel werden anti-lhbti-leuzen en de letters RJK gespoten. RJK staat voor Rotterdam Jongeren Kern, een deel van de harde kern van voetbalclub Feyenoord. Vier verdachten werden aangehouden voor de bekladdingen, twee van hen stonden vandaag terecht. De 22-jarige verdachte bekende tijdens de behandeling van de zaak dat hij het pand heeft beklad, al wist hij naar eigen zeggen niet meer wat hij op de muur had geschreven, meldt een verslaggever van de regionale omroep Rijnmond. Hij ontkende lid te zijn van RJK. Ook was er volgens de verdachte geen sprake van haat tegen de lhbti-gemeenschap. "Ik heb niks tegen zulk soort mensen." De rechter legde de Rotterdammer behalve een taakstraf ook een schadevergoeding op. Die is voor het schoonmaken van het pand. De andere verdachte gaf tijdens de zitting toe dat hij bij de bekladdingen aanwezig was, maar zei dat hij niet daadwerkelijk had meegedaan. "Ik ben alleen meegelopen." Het Openbaar Ministerie gelooft niet dat de 22-jarige verdachte de enige was die het pand heeft beklad, maar de rechter sprak de andere verdachte dus vrij. "Er moet echt bewezen zijn dat u bijdroeg aan de vernieling. Dat is niet zo. Er hebben twee mensen gespoten en twee dus niet", aldus de politierechter. Vandaag stonden ook twee andere mannen terecht, die worden verdacht van het maken van een antisemitische muurschildering van voetballer Steven Berghuis. Berghuis werd afgebeeld als slachtoffer van de Holocaust, in gestreepte kampkleding, met een gele Jodenster op zijn borst, een keppeltje op zijn hoofd en een grote neus. Bij de tekening stond 'Joden lopen altijd weg' geschreven. De graffiti is eind juli aangebracht op een muur in Rotterdam-Crooswijk nadat Berghuis zijn vertrek van Feyenoord naar Ajax had bekendgemaakt. Volgens het OM hebben de twee mannen uit Hoogvliet (42) en Rotterdam (47) zich met de afbeelding schuldig gemaakt aan groepsbelediging van Joden. Tegen beide verdachten is een taakstraf geëist van 60 uur. De rechtbank doet op 12 juli uitspraak.||https://nos.nl/artikel/2434450-taakstraf-voor-bekladden-coc-kantoor-in-rotterdam-met-anti-lhbti-leuzen
2022-06-28||Eigen aanpak stikstof in Gelderland: 'Niet op één bedrijfstak afschuiven'|| Het is een van de meest gehoorde klachten van demonstrerende boeren: het komt allemaal op onze schouders terecht. Waar blijven de stikstofplannen voor de industrie, het verkeer, de bouw? In het deze maand gepresenteerde stikstofplan van het kabinet worden die sectoren nog buiten beschouwing gelaten. In Gelderland denken ze de boeren een beetje te kunnen sparen, onder meer door de stikstofuitstoot bij andere sectoren 25 procent terug te brengen. De Gelderse gedeputeerden zijn al zeker een jaar bezig met hun eigen stikstofaanpak, door hen ook wel het Gelders model genoemd. Een van de belangrijkste ideeën erachter is dat alle vervuilende sectoren aan tafel zitten, zegt gedeputeerde Peter Drenth. "Je kunt dit niet op een bedrijfstak afschuiven. Iedereen doet mee, iedereen levert zijn bijdrage." Dus worden in de plannen ook de papierindustrie genoemd, de binnenvaart en de maximumsnelheden op de snelwegen. Toch blijkt ook uit eigen cijfers van de provincie dat de reductie die in die sectoren te behalen is, ver achterblijft bij die in de landbouw. Ze berekenden bijvoorbeeld dat het schoner maken van de Gelderse industrie (zoals papier-, steen- en keramiekfabrieken) per jaar en hectare 1,03 mol oplevert (mol is de eenheid waarin stikstofdepositie wordt uitgedrukt, red.). Een snelheidsverlaging op de A348 en de A326 betekent een vermindering van de stikstofneerslag met 0,04 mol. De binnenvaart vergroenen schiet al iets meer op: 5,01 mol. Maar de echt grote stappen zijn toch te maken bij de veehouders. Door gericht vijftig kalverbedrijven op te kopen die dicht bij Natura2000-gebied liggen, daalt de stikstofneerslag ineens met bijna 20 mol. Het bouwen van modernere stallen, als dat succesvol lukt, zou liefst 47 mol opleveren. Volgens gedeputeerde Drenth betekent het feit dat er minder te halen valt bij andere sectoren, niet dat ze niet hoeven mee te doen. "Die redenering gaat niet op. Want dan kan iedereen wel de kop in het zand steken en zeggen: een ander moet het maar oplossen." Drenth noemt het voorbeeld van de papierindustrie in het Gelderse Eerbeek. Daar staan vier fabrieken pal naast nationaal park de Veluwe. Ze zijn expres daar gebouwd vanwege de constante toevoer van schoon water en hout. Wil je lokaal in Eerbeek stikstof reduceren, bijvoorbeeld om bouwprojecten mogelijk te maken, dan moet dat volgens Drenth wel komen van de papierfabrieken, "omdat er daar niet zo veel agrarische bedrijven zijn". Ook de Leidse hoogleraar Stikstof Jan Willem Erisman ziet een belangrijke rol voor de andere sectoren, al zou de aanpak daarvan volgens hem beter landelijk geregeld kunnen worden. In de luchtvaart, industrie en bouw wordt veelal stikstofoxide (NOx) uitgestoten. Die deeltjes leggen een langere afstand af voordat ze neerslaan en landen soms wel 100 kilometer verderop. Daardoor is de vervuiling minder lokaal en moet de aanpak ervan dus niet bij de provincies liggen, zegt Erisman. Volgens hem zal het zwaartepunt van de maatregelen wel bij de boeren blijven liggen, omdat het grootste deel van de stikstofneerslag nu eenmaal van de landbouw komt. Tenzij je de landbouw wil ontzien, "maar dat is een politieke keuze", aldus Erisman. Een keuze die volgens de hoogleraar ook vaak veel geld kost. "Kijk naar verkeer. Om daar veel winst te behalen, zou je bijvoorbeeld alle auto's elektrisch moeten maken. Dat is heel duur."||https://nos.nl/collectie/13901/artikel/2434445-eigen-aanpak-stikstof-in-gelderland-niet-op-een-bedrijfstak-afschuiven
2022-06-28||Tribune vol boeren, maar kabinet krijgt steun van Kamer voor stikstofbeleid|| De Tweede Kamer steunt, zoals verwacht, in meerderheid het stikstofbeleid van het kabinet. Moties van oppositiepartijen om het beleid af te keuren of ingrijpend te wijzigen kregen vanmiddag bij de stemmingen geen meerderheid. Ook een motie van wantrouwen van de PVV werd met ruime meerderheid verworpen. Vorige week debatteerde de Kamer over de plannen van de ministers Van der Wal (Natuur en Stikstof) en Staghouwer (Landbouw). Zij willen dat in de buurt van een groot aantal natuurgebieden de uitstoot van stikstof met 70 procent teruggebracht wordt. De provincies moeten gaan uitwerken hoe die doelen gehaald gaan worden. Duidelijk is al dat veel boerenbedrijven zullen moeten stoppen. De Kamer had vorige week veel kritiek, vooral op het gebrek aan perspectief voor de boeren die door het beleid getroffen worden. Maar ook toen al bleek dat de coalitie de grote lijnen van het beleid steunt, evenals de meeste linkse oppositiepartijen. Alleen de SP steunde vandaag de motie van afkeuring. Bij de stemmingen zat de publieke tribune van de Tweede Kamer vol met boeren. Zij kwamen in de loop van de dag met trekkers en twee koeien naar Den Haag. Ze toonden zich met een applaus ingenomen met de stemverklaringen van de Kamerleden Van der Plas (BBB) en Van Meijeren (FvD). Maar dat is niet toegestaan, legde Kamervoorzitter Bergkamp uit. JA21 en BBB hadden een motie ingediend om het beleid ingrijpend te wijzigen, onder meer "door uit te gaan van metingen en feiten in plaats van modellen en berekeningen". De tekst van dat voorstel was gelijk aan een motie die twee weken geleden door de leden van de VVD werd aangenomen op het congres van hun partij. Toch stemde de VVD-fractie tegen. Volgens Kamerlid Thom van Campen is het kabinet al met de opdracht uit die congresmotie aan de slag en was de motie van JA21 en BBB daarom overbodig. Het leverde hem hoongelach op uit de oppositiebanken.||https://nos.nl/collectie/13901/artikel/2434444-tribune-vol-boeren-maar-kabinet-krijgt-steun-van-kamer-voor-stikstofbeleid
2022-06-28||'Griekenland zet migranten in om andere migranten het land uit te zetten'|| De Griekse politie dwingt migranten te helpen met het illegaal over de grens zetten van andere migranten, ofwel pushbacks, Dat schrijven onderzoeksjournalisten van een aantal Europese kranten, waaronder The Guardian en Der Spiegel. Om een tijdelijke verblijfsvergunning te krijgen, moeten de migranten rubberbootjes volgepakt met andere migranten naar de overkant van de rivier de Evros, op de grens van Griekenland en Turkije, brengen. De journalisten spraken met zes migranten uit Syrië en Marokko, die bevestigden dat ze voor de politie hebben gewerkt. Ze waren via Turkije naar Griekenland gereisd. Daar werden ze met harde hand aangehouden en vastgezet door de grenspolitie, schrijven de media. De zes vertellen dat ze voor een keuze werden gesteld: veroordeeld worden voor mensensmokkel of werken voor de politie. Volgens de migranten zaten ze overdag vast op een politiebureau. 's Nachts moesten ze assisteren bij de pushbacks door boten met migranten over de Evros naar de Turkse oever te brengen. Ze moesten hun gezicht afschermen met bivakmutsen. Voor hun werk zouden ze geen salaris hebben gekregen. Ze mochten van de Griekse agenten wel van andere migranten stelen wat ze nodig hadden. Als beloning zouden ze een verblijfsvergunning voor een maand hebben gekregen. De migranten vertelden de journalisten dat zij op politiebureaus zagen hoe andere migranten door agenten werden beroofd en mishandeld, voordat ze in de opblaasbootjes werden gezet. Ook de zes mannen kregen met politiegeweld te maken als er iets misging bij het overzetten van de migranten.  Inwoners van het dorpje Neo Cheimonio, op tien minuten afstand van de Evros, bevestigen dat ze weleens migranten hebben zien werken voor de politie. "We zien hier nooit migranten. Ze zijn allemaal opgesloten, behalve zij die voor de politie werken. Je ontmoet ze bij de rivier waar ze aan het werk zijn, of 's nachts als ze boodschappen gaan doen." Twee Griekse politieagenten hebben tegenover de onderzoeksjournalisten bevestigd dat "soms buitenlanders ingezet worden" om bootjes te besturen. Dat zou gebeuren omdat er grote spanningen zijn tussen de Turkse en Griekse grensbewaking. In 2020 gaf de Turkse president Erdogan, om de EU onder druk te zetten, opdracht om de grens naar Griekenland open te zetten. Duizenden migranten probeerden toen de EU binnen te komen over de Evros. Sindsdien signaleren hulporganisaties dat gewelddadige pushbacks vanuit Griekenland veel vaker voorkomen. Nog steeds proberen migranten over de Evros de EU binnen te komen, zij het in kleinere aantallen dan in 2020. Ze komen in groepen per boot, met of zonder mensensmokkelaars. NOS-correspondent Mitra Nazar beschreef eerder in een reportage hoe migranten daar soms "heen en weer gepingpongd worden": de Griekse grensbewaking stuurt ze terug naar Turkije, van waaruit ze vervolgens weer terug naar Griekenland gestuurd worden. Volgens EU-wetgeving heeft iedere migrant die EU-grondgebied bereikt recht op een asielprocedure. Pushbacks gaan dus tegen de grondrechten van migranten in. De Griekse overheid ontkent stellig deze rechten te schenden, ondanks bewijs van stelselmatige pushbacks in het grensgebied. De vluchtelingenorganisatie van de Verenigde Naties rapporteerde eerder dit jaar bewijs te hebben van bijna 540 incidenten waarbij migranten gedwongen de Griekse grens over zijn gezet. De organisatie noemt het "geweldpleging tegen en ernstige mensenrechtenschending van vluchtelingen".||https://nos.nl/artikel/2434441-griekenland-zet-migranten-in-om-andere-migranten-het-land-uit-te-zetten
2022-06-28||Aantal positieve coronatests bijna 30 procent hoger, stijging afgevlakt|| Het aantal vastgestelde coronabesmettingen is in een week tijd met 29 procent gestegen tot 34.145. Daarmee is de stijging relatief minder groot dan in de voorafgaande week, toen het aantal positieve tests met 70 procent bleek te zijn toegenomen. Het gaat daarbij om mensen die zich bij de GGD hebben laten testen.  Uit de weekcijfers van het RIVM blijkt verder dat het aantal ziekenhuisopnames 7 procent hoger is dan in de week ervoor. Het aantal nieuwe patiënten met covid-19 op de intensive care is in een week tijd met 10 procent gestegen. In totaal liggen er nu 727 coronapatiënten in het ziekenhuis, meldt het Landelijk Coördinatiecentrum Patiënten Spreiding (LCPS). Dit is het hoogste aantal sinds mei. De toename van het aantal gemelde positieve tests is volgens het RIVM in alle leeftijdsgroepen en alle veiligheidsregio's zichtbaar. Ook in het rioolwater werd het virus vaker gevonden. Landelijk steeg het gemiddeld aantal virusdeeltjes in een week tijd met 49 procent. "De virusvrachten waren wederom het hoogst in het grootstedelijk gebied, met name in en rondom Amsterdam", schrijft het RIVM.||https://nos.nl/artikel/2434440-aantal-positieve-coronatests-bijna-30-procent-hoger-stijging-afgevlakt
2022-06-28||Luchtruim boven gevangenis Vught dicht uit vrees voor vluchtpogingen|| Het luchtruim boven de gevangenis in Vught gaat een half jaar dicht uit vrees voor vluchtpogingen. Vanaf komende vrijdag mag er geen laagvliegend burgerluchtverkeer binnen een straal van 3,7 kilometer om de extra beveiligde inrichting (EBI) komen. De maatregel is genomen vanwege een verhoogd risico op vluchtpogingen, laat het ministerie van Justitie en Veiligheid weten. "En om te bestrijden dat er inlichtingen via luchtfoto's verzameld worden en smokkelwaar via de lucht binnenkomt." Het ministerie geeft geen details over welke aanwijzingen er zijn voor mogelijk aanstaande vluchtpogingen of verkenningsvluchten. Wel wordt gesteld dat het geen "acuut risico" betreft. Het nieuws komt op de dag dat er levenslang is geëist tegen Ridouan Taghi en vier medeverdachten in het Marengo-proces. Taghi en een aantal andere verdachten in dit megaproces zitten vast in de extra beveiligde gevangenis in Brabant. Ook bekende criminelen als Willem Holleeder en Mohammed Bouyeri zitten in de EBI. Uit de EBI is nog nooit iemand ontsnapt. Wat er binnen en buiten de gevangenis speelt, legt NOS op 3 uit in deze video: Het luchtruimverbod duurt vooralsnog tot 1 januari volgend jaar. Alle civiele luchtvaart, inclusief drones, mag straks niet lager dan 450 meter boven het gevangeniscomplex komen. De straal van 3700 meter is gemeten vanuit het middelpunt van de gevangenis. Wie het verbod overtreedt, riskeert een celstraf van zes maanden of een geldboete oplopend tot 9000 euro. De Extra Beveiligde Inrichting in Vught: de gevangenis waar nog nooit iemand uit is ontsnapt. Maar zulke plannen worden vermoedelijk wel gemaakt, onder andere door Ridouan Taghi, wordt gevreesd. Wat speelt er binnen en buiten de muren van deze gevangenis?||https://nos.nl/artikel/2434439-luchtruim-boven-gevangenis-vught-dicht-uit-vrees-voor-vluchtpogingen
2022-06-28||VWS: 'RIVM deelde inhoud memo niet', e-mails suggereren tegenovergestelde|| Minister Kuipers van Volksgezondheid ontkent in een brief aan de Tweede Kamer dat het RIVM een alarmerende concept-memo over corona met zijn ministerie heeft gedeeld. Het gaat om een risicoanalyse van 9 februari 2020 waarbij werd gekeken of de Nederlandse ziekenhuizen qua capaciteit opgewassen waren tegen het coronavirus. Het virus was in Nederland toen nog niet vastgesteld. De modelleurs van het RIVM concluderen in deze analyse dat in alle scenario's een groot tekort aan ziekenhuisbedden zou ontstaan. De informatie is volgens het RIVM telefonisch of in mondelinge overleggen aan het ministerie gemeld. "Alleen kunnen we niet achterhalen bij welk overleg of wie precies deze informatie heeft overgebracht", zegt een woordvoerder van het instituut. Daarover schrijft Kuipers nu aan de Kamer: "De inhoud van de memo is, voor zover tot nu toe bekend, niet met het ministerie van VWS besproken." Dat is opmerkelijk. Want uit een interne e-mailwisseling tussen RIVM-medewerkers blijkt dat ambtenaren op het ministerie van de memo moeten hebben geweten. Deze communicatie is in handen van de NOS dankzij een beroep op de Wet open overheid (voorheen de Wob). Op 9 februari 2020 stuurt een modelleur (wie precies is onduidelijk omdat de namen zijn weggelakt) van het RIVM de concept-memo met de verontrustende risicoanalyse naar een collega van het instituut. Dit gebeurt zondagavond laat nog. Er is dan ook wat aan de hand. "De impact van een nCoV (covid-19, red.) epidemie komt uit op een classificatie als ernstige tot catastrofale bedreiging voor de nationale veiligheid. Vandaar deze email", schrijft de modelleur. De RIVM-modelleur verzoekt om deze informatie bij het ministerie van VWS in te brengen. Er staat immers drie dagen later een interdepartementaal overleg over corona op de agenda. De modelleur geeft aan dat de analyse is gebaseerd op eigen werk en die van de Wereldgezondheidsorganisatie en het European Centre for Disease Prevention and Control. Deze informatie is openbaar. Máár, zo benadrukt de modelleur, de risicoanalyse is dat juist niet. Maandagochtend reageert de collega: "We hadden afgesproken met VWS dat dit nog niet in het interdepartementale overleg gaat, voordat dit intern afgestemd wordt. Dit gebeurt woensdag, begreep ik." De modelleur mist duidelijk de urgentie bij zijn collega: "De vraag is of die afstemming dan niet vandaag ipv woensdag plaats moet vinden, gezien het interdepartementale overleg morgen is. Deze analyse gaat niet over de kans dat er grootschalige introductie plaats zal vinden, maar wat er gebeurt als dat wel zo is. Dit lijkt mij zeer relevant om morgen te delen?" Uit de verdere mailwisseling is op te maken dat de collega overlegt met het ministerie maar dat de risicoanalyse toch niet wenselijk wordt geacht als inbreng voor het interdepartementale overleg. De collega schrijft: "VWS is akkoord dat we even de tijd nemen, en verschillende scenario's qua ziektelast/verspreidingssnelheid/benodigde zorgcapaciteit berekenen." Wat het RIVM en VWS daarna met de risicoanalyse hebben gedaan, blijft vooralsnog onduidelijk. Minister Kuipers benadrukte vanmiddag in de Kamer tijdens het vragenuurtje nogmaals dat "de concept-memo, voor zover tot nu bekend, niet inhoudelijk met het ministerie is besproken". De inhoud van de e-mailcommunicatie tussen de RIVM-ambtenaren roept dan wel een nieuwe vraag op. Want hoe kunnen het RIVM en VWS samen bepalen dat de risicoanalyse niet ingebracht zou worden bij het interdepartementale overleg van 12 februari als ze de inhoud niet kennen? Een woordvoerder van VWS laat weten dat de inhoud van de interne mailcommunicatie voor minister Kuipers inhoudelijk niets verandert en dat hij het laat bij zijn verklaring tijdens het vragenuurtje.||https://nos.nl/artikel/2434436-vws-rivm-deelde-inhoud-memo-niet-e-mails-suggereren-tegenovergestelde
2022-06-28||Ophokplicht voor vogelgriep in oostelijke regio's ingetrokken|| De ophokplicht voor commercieel gehouden pluimvee wordt gedeeltelijk ingetrokken. In veel oostelijke regio's mogen kippen en andere vogels weer buiten komen. Minister Staghouwer heeft daartoe besloten, ook al worden in andere delen van het land nog steeds besmettingen met vogelgriep vastgesteld. Zo waren er deze maand uitbraken in Hierden (Gelderland), Tzum (Friesland) en Biddinghuizen (Flevoland). Ook zijn in verschillende provincies dode wilde vogels gevonden die besmet bleken. In de regio's die nu worden vrijgegeven, is het risico dat een bedrijf besmet raakt volgens het ministerie van Landbouw te overzien. Deskundigen hebben de kans op besmetting na het opheffen van de ophokplicht daar ingeschat als 'matig'. Sinds mei zijn er in die regio's geen uitbraken meer geweest en ook geen besmette wilde vogels gevonden. Bovendien heeft het opheffen van de ophokplicht in de aangrenzende regio's in Duitsland en België niet tot nieuwe uitbraken geleid. De deskundigen zeggen er wel bij dat de situatie onzeker blijft. Staghouwer zegt dat de vogelgriep "voorlopig niet meer weg te denken is uit Nederland". Hij noemt de situatie ernstig, maar wil in de regio's waar dat kan "de vrije-uitloopsector toch enig perspectief bieden". De Nederlandse Vakbond Pluimveehouders (NVP) is blij met het besluit van de minister. "Als je je kippen meer dan zestien weken gedwongen binnen moet houden, krijg je niet meer de vrije-uitloopprijs maar een lager bedrag voor scharreleieren." Dat probleem is nu opgelost in laag-risicogebieden. In de andere regio's, rood op de kaart, blijft de ophok- en afschermplicht van kracht. Ook mogen in het hele land nog steeds geen wedstrijden en tentoonstellingen met pluimvee worden gehouden. De NVP noemt dat "zuur" voor pluimveehouders in die regio's, maar wel "te verdedigen". Sinds oktober vorig jaar zijn in Nederland 66 pluimveehouderijen besmet geraakt met vogelgriep en geruimd.||https://nos.nl/artikel/2434434-ophokplicht-voor-vogelgriep-in-oostelijke-regio-s-ingetrokken
2022-06-28||Tefaf-bezoekers komen met schrik vrij: 'Ik sta nog te trillen'|| Het was onwerkelijk, maar heel erg geschrokken is ze niet, zegt Tilly Bogaerts. Als bezoeker was ze rond de lunch op de Tefaf, juist toen daar vier bewapende overvallers hun slag sloegen. Samen met haar man is ze een paar dagen in Maastricht. Hij zat in het archief en zij liep over de kunstbeurs, toen ze ineens een hoop herrie hoorde. "Ik was in de stand ernaast, maar ik had gelijk in de gaten dat het heel serieus was", vertelt ze. "Iemand was op die vitrine aan het hakken, het is een heel dikke ruit. Ik was er net nog langsgelopen, er lagen juwelen." Ze was dichtbij, maar heeft niet goed gezien hoe de mannen eruit zagen. "Ik zag maar één man in zwarte kleding die stond te hakken en in mijn beleving ook een wapen bij zich had. Snel wegwezen dacht ik." "Er was geen paniek, maar we zijn met een heleboel mensen tegelijk naar de uitgang gegaan en met z'n allen hebben we op het plein buiten staan wachten. Ik denk maar een minuut of tien, het duurde niet lang." Meer mensen hebben gezien wat er gebeurde; bekijk hun verhalen:  Ook volgens Tefaf-bezoeker Jos Stassen was het zo gebeurd: "Het ging razendsnel, ze waren ook snel weer weg, maar ik sta nog wel een beetje te trillen. Het was een heel aparte ervaring." Hij stond er iets verder vanaf en ging er niet vandoor, maar zette de videocamera van zijn telefoon aan en filmde de overval. "Het klonk eerst alsof er geschoten werd. Ik draaide me om en zag toen die mannen. Eén begon te slaan en de anderen hielden mensen op afstand, maakten iedereen bang. Ik zag ook een wapen. Ik hoop echt dat de heren snel in de kraag worden gevat." De overvallers werden tijdens de overal gefilmd, dit zijn de beelden:  Stassen vindt het opvallend dat de overvallers blijkbaar ongemerkt binnen konden komen: "De stukgeslagen vitrine is ver van de ingang en er staat beveiliging, ook bij de verschillende nooduitgangen." Tilly Bogaerts heeft complimenten voor de beveiliging: "De beveiliging deugt wel degelijk. De ontruiming verliep prima en snel. Later toen het voorbij was, wilden we allemaal nog wel eens even zien wat er nou was gebeurd, maar dat deel van de beursvloer was afgezet, je kon er niet meer langs." Inmiddels heeft Bogaerts haar bezoek aan de Tefaf gewoon weer voortgezet. "Gelukkig schrik ik niet zo snel."||https://nos.nl/artikel/2434430-tefaf-bezoekers-komen-met-schrik-vrij-ik-sta-nog-te-trillen
2022-06-28||Bindend correctief referendum komt er voorlopig niet|| Burgers kunnen voorlopig geen landelijke wetten of besluiten van gemeenten en provincies ongedaan maken. De Tweede Kamer stemt in tweede lezing tegen een verandering van de grondwet over het correctief bindend referendum. Het gaat om een initiatiefwet van SP-Kamerlid Leijten. Er is zo goed als zeker wel een meerderheid voor de aanpassing, maar omdat het de tweede lezing van een grondwetswijziging is, moet twee derde van de Kamerleden ervoor stemmen en dat gaat niet gebeuren. In elk geval VVD, CDA, SGP en Volt zijn tegen en die partijen hebben samen 53 van de 150 zetels. De stemming is al een paar keer uitgesteld en is nu verschoven naar volgende week. Als de initiatiefwet van de SP inderdaad wordt verworpen, is een correctief bindend referendum voorlopig van de baan: een eventuele nieuwe wet moet weer twee keer door beide Kamers. Kern van de initiatiefwet is dat burgers een referendum over een wet kunnen afdwingen als daarvoor voldoende handtekeningen zijn opgehaald. De wet gaat van tafel als er een 'substantiële uitkomstdrempel' is gehaald: niet alleen moet een meerderheid van de stemmers de wet afwijzen, maar dat aantal moet ten minste zo groot zijn als de meerderheid van de uitgebrachte stemmen bij de meest recente verkiezingen. En volgens het voorstel kunnen provincies en gemeenten zelf bepalen of zij, onder soortgelijke voorwaarden, een bindend referendum over hun besluiten mogelijk willen maken. De discussie spitste zich eerst toe op het terugdraaien van landelijke wetten, maar het was al snel duidelijk dat daarvoor geen tweederdemeerderheid is. In de hoop wel genoeg te steun te krijgen voor de mogelijkheid van een referendum in provincies en gemeenten, splitste de SP het voorstel voor de lagere overheden af, waardoor daar apart over wordt gestemd. CDA-woordvoerder Van Dijk wees dat laatste deel aanvankelijk niet onmiddellijk af, maar laat nu weten dat het CDA ook daartegen is. Ze heeft lokale en provinciale partijgenoten geraadpleegd en van hen ziet 90 procent niets in een correctief bindend referendum. De geraadpleegde CDA'ers zijn wel voor 'burgerparticpatie' in een eerder stadium.||https://nos.nl/artikel/2434429-bindend-correctief-referendum-komt-er-voorlopig-niet
2022-06-28||Marengo-proces klaar voor vandaag • Vijf keer levenslang geëist voor 'ontwrichtend geweld'|| Nu alle strafeisen zijn geformuleerd, is het proces voor vandaag klaar. Na de zomer komt de verdediging aan het woord. De uitspraak wordt pas volgend jaar verwacht. Een overzicht van de strafeisen: vijf keer levenslang (voor onder anderen hoofdverdachte Ridouan Taghi), vijf celstraffen van 20 tot bijna 27 jaar, vijf celstraffen van 10 tot 16 jaar (voor onder anderen kroongetuige Nabil B.) en één keer 5 jaar en 11 maanden. Deze laagste eis is voor Ricardo O., die geld en telefoons zou hebben rondgebracht. De vijfde en laatste eis voor een levenslange gevangenisstraf is voor Ridouan Taghi (44). Hij was degene die aan alle touwtjes trok en verantwoordelijk voor een "ongekende reeks aan moorden", schetste de officier van justitie. "Hij bepaalt op welke manier de slachtoffers moeten worden doodgeschoten. Hij is degene die daadwerkelijk alle beslissingen neemt. Die beslissingen gaan over leven en dood." Volgens het OM heeft Taghi "een spoor van verwoesting en verdriet achtergelaten". De hoofdverdachte hoorde het, net als de rest van de zitting, rustig aan. "Hij is zelf altijd op veilige afstand gebleven. Het risico heeft hij altijd bij zijn uitvoerders neergelegd. Mannen die bereid zijn om voor een klein bedrag iemand dood te schieten of te spotten." Ook voor Taghi is volgens de officier geen andere straf gepast dan de maximale gevangenisstraf. Het OM eist ook levenslang tegen Mohamed R. (40), een jongere broer van Taghi's vermeende rechterhand Said R. Hij zette volgens het OM moordopdrachten van Taghi uit bij anderen, stuurde spotters aan, observeerde doelwitten en speelde informatie over hen door. Levenslang wordt wat de officier van justitie betreft ook opgelegd aan Mao R. (47), een nauw contact van Taghi en een van de vermeende leiders van de organisatie. Ook hij zou moordopdrachten hebben uitgezet bij schutters. Tegen Mario R. (42), de broer van Mao R., eist het OM ook levenslang. Ook hij staat te boek als een vertrouweling van Taghi. Hij zou spotters en schutters hebben aangestuurd en regelde vuurwapens, auto's en telefoons. De eerste tegen wie het OM levenslang eist is Achraf B. (29). Hij werkte vooral als spotter, iemand die doelwitten observeerde. Volgens het OM was hij in tien maanden tijd betrokken bij drie moorden, twee moordpogingen en de voorbereiding van een moord. Omdat zijn zaak om procesmatige redenen bij twee verschillende rechtbanken loopt, wordt ook de strafeis in tweeën gesplitst. In de ene zaak eist het OM 28 jaar, in de andere zaak levenslang. Het OM hoopt dat de rechtbank deze laatste straf oplegt als vervolg op de eerste. Tegen kroongetuige Nabil B. eist het OM zoals afgesproken 10 jaar cel. Dat is de helft van wat normaal gesproken geëist zou worden. Het Openbaar Ministerie vindt dat de kroongetuige zich heeft gehouden aan de belangrijkste voorwaarden van zijn overeenkomst. Hij moest over een groot aantal zaken verklaringen afleggen en heeft dat volgens het OM naar waarheid gedaan. Wel stopte hij soms tijdelijk zijn medewerking. Het OM wees erop dat achtereenvolgens zijn broer, advocaat en vertrouwenspersoon zijn vermoord. "Het kan niet anders dan dat deze moorden invloed hebben gehad op zijn mogelijkheden om te verklaren." Dat Nabil B. loog over een telefoon die hij stiekem in de gevangenis had, hoeft volgens de officier van justitie geen gevolgen te hebben. De officier van justitie kondigt aan dat tegen sommige verdachten levenslang geëist zal worden. "Het is een misvatting dat levenslang alleen opgelegd kan worden bij meerdere moorden", zei ze. Wel blijkt uit jurisprudentie dat er 'terughoudend' mee om moet worden gegaan. "Het geweld van deze organisatie is ontwrichtend gebleken. Het is mede om die reden dat het OM in een aantal gevallen levenslange gevangenisstraf zal eisen." De eis tegen de eerste verdachte is inmiddels uitgesproken: het OM vraagt ruim 25 jaar gevangenisstraf wegens zijn rol bij verschillende liquidaties. De verdachten opereerden "kil en gewetenloos" en hadden volgens het OM een "totaal gebrek aan respect voor mensenlevens". Na een geslaagde liquidatie waren ze blij en gingen berichten rond met teksten als 'whoop whoop'. "Een mensenleven behandeld als een wegwerpartikel", aldus de officier van justitie. De organisatie was erop uit om angst te zaaien, zei de officier van justitie. Allemaal om te voorkomen dat er gepraat zou worden. De verdachten hebben tijdens het proces vooral gezwegen. Daarmee hebben ze volgens het OM geen enkele verantwoordelijkheid genomen voor hun daden. "Levens zijn verwoest. Niet alleen van de slachtoffers, maar ook de levens van hun naasten die achter zijn gebleven. Geen van de verdachten heeft ook maar een begin van een blijk van medeleven geuit." De verdachten die vandaag terechtstaan, vormen een dwarsdoorsnede van Taghi's organisatie. Van opdrachtgever tot tussenpersoon en van regelaar tot spotter: "Elke verdachte is een onmisbare schakel geweest", aldus de officier van justitie. Het OM gaat de zes gepleegde moorden af. De reeks begon in 2015 met het doodschieten van een spyshophouder, die volgens de groep met de politie had gepraat. "Na de moord moest ook zo snel mogelijk een aanslag worden gepleegd op de spyshop, als er mensen in het pand aanwezig zouden zijn", schetste de officier van justitie. "Daar gingen de verdachten mee akkoord." De aanslag mislukte omdat zij onderweg werden aangehouden door de politie. Na een andere liquidatie was onduidelijk of het slachtoffer nog leefde of niet. Taghi schreef volgens het OM dat daarom altijd 'headshots' gegeven moeten worden. "Dat er ook een kind bij de moord aanwezig was, maakte hem kennelijk niet uit." De zitting wordt hervat. De rechtbank begint met een mededeling: het Algemeen Dagblad heeft vanochtend beelden uit de rechtbank live uitgezonden op hun site. Dat mocht niet, omdat in die livestream ook alle namen zijn genoemd. Of dat nog gevolgen krijgt voor het AD, moet het bestuur van de rechtbank Amsterdam bepalen. Ridouan Taghi, gekleed in een grijs shirt, hoort ogenschijnlijk rustig aan hoe hij door het OM wordt gekoppeld aan een hele waslijst aan feiten. Hij zou alle moordopdrachten hebben uitgevaardigd. De rechtbanktekenaar, helemaal achter de zaal, houdt hem met een verrekijker in de gaten om zijn tekening te kunnen maken. De meeste verdachten zitten al lange tijd in voorarrest, maar vier van de in totaal zeventien verdachten in het Marengo-proces zijn in de loop van het proces vrijgelaten. Zij zouden bijvoorbeeld geld, telefoons of wapens hebben bezorgd. Zo werd bij de arrestatie van een van deze verdachten bijna twee ton cash gevonden in een verborgen ruimte in de achterbank van zijn auto. De zitting wordt tot uiterlijk 12.00 uur geschorst. Dan zullen de strafeisen worden uitgesproken. "Alle verdachten wisten dat zij deel uitmaakten van een organisatie die erop gericht was op moorden te plegen", zegt een van de drie officieren van justitie. Op meerdere plekken lagen wapens opgeslagen of stonden gestolen auto's geparkeerd om te kunnen gebruiken bij liquidaties. Uit in beslag genomen overzichten blijkt dat er grote geldbedragen heen en weer gingen tussen verdachten. Het OM somt nu op welke verdachten bij welke feiten betrokken zouden zijn geweest. Waaronder kroongetuige Nabil B., die hielp bij verschillende liquidaties en plannen voor hij naar de politie stapte. Marokko heeft om uitlevering gevraagd van weer een andere verdachte, die in Nederland medeplichtig zou zijn aan meerdere moorden maar ook betrokken zou zijn geweest bij een vergismoord in Marokko. Taghi's organisatie beschikte volgens het OM over meerdere corrupte contacten. Zo liet kroongetuige Nabil B. via zijn schoonzus bij de gemeente Amsterdam kentekens natrekken. Een medewerker van de gemeente Utrecht regelde valse paspoorten en ook was er een corrupte agent, die in een restaurant informatie verstrekte en werd betaald door de organisatie. Verder zou een bewaker in de gevangenis zijn omgekocht. Zo zou Taghi in april 2016 hebben geschreven dat hij dacht dat hij daar wel een pgp-telefoon kon "afgeven". "Hebben bewaarder daar, hy zit met wat mensen van ons." Een broer van Taghi schreef in diezelfde periode ook over betalingen aan een advocaat: "Die betalen we ook volop en ook onder de tafel snap je om snel meer info te krijgen." Het Openbaar Ministerie gaat in op de criminele organisatie die Taghi en zijn medeverdachten zouden hebben gevormd. Zij worden (in wisselende samenstelling) verantwoordelijk gehouden voor zes moorden, drie moordpogingen en het treffen van voorbereidingen om nog eens vier mensen om het leven te brengen. Volgens het OM vervulde iedere verdachte zijn eigen rol. Naast Ridouan Taghi, worden ook Mao R. en Said R. verdacht van het leidinggeven aan de criminele organisatie. De kroongetuige in het proces wees hen eerder aan als Taghi's belangrijkste adjudanten. Mao R. was volgens hem een jeugdvriend van Taghi, Said R. een soort oudere broer. De zitting in De Bunker, de extra beveiligde rechtbank in Amsterdam-Osdorp, is gestart. De zaal zit vol met vrijwel alle verdachten en hun advocaten. Ook Ridouan Taghi is aanwezig. Een paar verdachten waren nog onderweg, waardoor de zitting wat later is begonnen. Ook de top van het Openbaar Ministerie is aanwezig in De Bunker. Buiten is zoals gebruikelijk veel beveiliging van zowel de politie als defensie. Het Openbaar Ministerie verwacht vandaag ongeveer twee uur aan het woord te zijn. De enige die vandaag geen strafeis te horen krijgt, is Said R. Zijn zaak heeft vertraging opgelopen omdat de uitlevering vanuit Colombia lang heeft geduurd.||https://nos.nl/liveblog/2434383-marengo-proces-klaar-voor-vandaag-vijf-keer-levenslang-geeist-voor-ontwrichtend-geweld
2022-06-28||Tientallen doden bij brand en rellen in gevangenis Colombia|| Bij een ontsnappingspoging uit een gevangenis in het zuidwesten van Colombia is brand uitgebroken. Zeker 49 gedetineerden zijn omgekomen, meldt het hoofd van de nationale gevangenisdienst Inpec. Nog eens dertig gevangenen raakten gewond. De directeur van Inpec spreekt van een tragische gebeurtenis. Volgens hem braken er rellen uit nadat een bewaker had geprobeerd een ontsnappingspoging onder controle te krijgen. Een lokale radiozender meldt dat gevangenen daarbij meerdere matrassen in brand staken. De meeste slachtoffers kwamen om het leven door het vuur, andere mensen overleefden de rellen niet. De gewonden zijn inmiddels naar het ziekenhuis vervoerd. De meesten van hen liepen brandwonden op. De gevangenisdienst onderzoekt nog of er gevangenen in het tumult hebben kunnen ontsnappen. In de gevangenis in Tuluá zitten meer dan 1200 gedetineerden vast, dat is zo'n 17 procent meer dan waar ruimte voor is. President Duque, die op dit moment in Portugal is, heeft op Twitter zijn medeleven betuigd met de nabestaanden van de slachtoffers. Hij heeft het hoofd van de gevangenisdienst de opdracht gegeven "om onderzoek uit te voeren om deze verschrikkelijke situatie op te helderen". Twee jaar geleden kwamen 23 gevangenen om nadat er rellen waren uitgebroken in een gevangenis in de hoofdstad Bogotá. In verschillende gevangenissen in het land werd toen geprotesteerd vanwege de slechte omstandigheden waaronder mensen vastzitten. Ook de slechte hygiënische omstandigheden speelden destijds een rol. Gedetineerden vreesden besmet te raken met het coronavirus.||https://nos.nl/artikel/2434421-tientallen-doden-bij-brand-en-rellen-in-gevangenis-colombia
2022-06-28||150 huizen beschadigd door windhoos Zierikzee, sommige onbewoonbaar|| De windhoos die gisteren door Zierikzee trok, heeft ongeveer 150 huizen beschadigd. Vijf tot tien woningen raakten zo ernstig beschadigd dat ze de komende maanden niet bewoonbaar zijn. Directeur Marco van der Wel van woningcorporatie Zeeuwland maakte dat vanochtend bekend op een persconferentie. Het gaat om een voorlopige schatting. Voor de mensen die niet meer naar huis kunnen, wordt vervangende huisvesting gezocht. De windhoos rukte gisteren aan het begin van de middag dakpannen van een kerk, trampolines uit tuinen en boompjes uit de grond. Een 73-jarige vrouw uit Wassenaar kwam om het leven, negen mensen raakten gewond. Zo trok de windhoos over Zierikzee: Ook vandaag liggen door de Zeeuwse plaats verspreid nog boomtakken en kapotte dakpannen op straat. Werklieden en inwoners zijn bezig om troep op te ruimen of te herstellen. Op de plek waar de vrouw om het leven kwam, staan bloemen en kaarsen. Burgemeester Jack van der Hoek sprak op de persconferentie zijn waardering uit voor iedereen die te hulp schoot in de nasleep van de tornado. "De impact op onze gemeenschap is groot. Toen ik de getroffen wijk in ging, zag ik buren met hun armen om elkaars schouders. Het zegt iets over de hechtheid van onze gemeenschap." Van der Hoek zei ook dat de hulpdiensten zich "met man en macht hebben ingezet om schade te herstellen en onveilige situaties te voorkomen". Hij verwacht dat de schade in de miljoenen loopt. Basisschool De Meie in Zierikzee bleef vandaag dicht. Volgens directeur Maartje de Viet zijn door de windhoos lekkages ontstaan en worden beschadigde bomen rond het schoolgebouw gecontroleerd. "Het is niet veilig op dit moment en daarom blijven de kinderen vandaag thuis", zegt ze tegen Omroep Zeeland. De paniek was gisteren groot op de school. "Door de storm is een glazen dakkoepel van een lokaal weggeslagen, waaronder een groep kinderen zat. Ze waren erg angstig." De Viet hoopt dat de school morgen weer open kan.||https://nos.nl/artikel/2434419-150-huizen-beschadigd-door-windhoos-zierikzee-sommige-onbewoonbaar
2022-06-28||Levenslang geëist tegen Ridouan Taghi en vier medeverdachten|| In het Marengo-proces heeft het Openbaar Ministerie levenslang geëist tegen hoofdverdachte Ridouan Taghi en vier medeverdachten. Ze zijn volgens het OM verantwoordelijk voor zes liquidaties, drie moordpogingen en het treffen van voorbereidingen voor nog eens vier liquidaties. "Het geweld van deze organisatie is ontwrichtend gebleken", zei de officier van justitie. De verdachten behandelden mensenlevens "als een wegwerpartikel". Ze zouden er vooral op uit zijn geweest om angst te zaaien, zodat niemand naar de politie zou stappen. Afgezien van kroongetuige Nabil B. hebben de verdachten tijdens het proces vooral gezwegen. Niemand heeft iets bekend of ontkend. Dat werkt niet in hun voordeel, zei de officier: "Geen van de verdachten heeft ook maar een begin van een blijk van medeleven geuit." De 44-jarige Taghi heeft volgens het OM alle moordopdrachten uitgevaardigd. "Hij bepaalt op welke manier de slachtoffers moeten worden doodgeschoten. Hij is degene die daadwerkelijk alle beslissingen neemt. Die beslissingen gaan over leven en dood", aldus de officier. Gekleed in een grijs shirt hoorde Taghi ogenschijnlijk rustig aan hoe het OM hem koppelde aan een hele waslijst aan feiten. Hem wordt ook aangerekend dat hij zelf altijd "op veilige afstand bleef" en de risico's steeds bij de uitvoerders legde. Toen het OM tegen hem levenslang had geëist, reageerde Taghi koeltjes. "O, ik dacht vrijspraak", zei hij volgens een advocaat die in de zaal zat. Het OM eiste ook levenslang tegen de medeverdachten Mohamed R. (40), Mao R. (47), diens broer Mario R. (42) en Achraf B. (29). Volgens het OM zetten Mohamed R. en Mao R. moordopdrachten van Taghi uit bij anderen. Mario R. zou schutters en spotters (die doelwitten observeren) hebben aangestuurd. Achraf B. was zelf zo'n spotter. Hij zou ook schutters hebben geïnstrueerd en allerlei hand- en spandiensten hebben verricht. Zo zou B. in tien maanden tijd betrokken zijn geweest bij drie moorden, twee moordpogingen en de voorbereiding van een moord. In totaal staan zestien verdachten terecht. Naast vijf keer levenslang eist het OM vijf celstraffen van 20 tot bijna 27 jaar en vijf celstraffen van 10 tot 16 jaar. De laagste strafeis, 5 jaar en 11 maanden, is voor Ricardo O., die geld en telefoons zou hebben rondgebracht. Tegen kroongetuige Nabil B. eist het OM zoals afgesproken 10 jaar cel. Hij zou onder meer doelwitten hebben geobserveerd en vuurwapens hebben getest. De strafeis valt de helft lager uit dan normaal omdat hij volgens het OM als kroongetuige "naar waarheid" verklaringen heeft afgelegd over een groot aantal zaken. Wel stopte B. soms tijdelijk zijn medewerking. Het OM wees erop dat achtereenvolgens zijn broer Reduan, zijn advocaat Derk Wiersum en zijn vertrouwenspersoon Peter R. de Vries zijn vermoord. "Het kan niet anders dan dat deze moorden invloed hebben gehad op zijn mogelijkheden om te verklaren." Dat B. loog over een telefoon die hij stiekem in de gevangenis had, hoeft volgens de officier van justitie geen gevolgen te hebben. Het OM heeft bewust ook lange celstraffen geëist tegen verdachten die noch opdrachtgever, noch uitvoerder van liquidaties waren. Bij het plegen van moorden is iedereen onmisbaar, zegt persofficier van justitie Ferry van Veghel. "De opdrachtgever kan niet zonder moordenaar en de moordenaar kan niet zonder mensen die hem helpen bij de uitvoering. Je kunt bij het plegen van moorden niet spreken van onbeduidende ondersteuning." Het Marengo-proces gaat na de zomer verder, dan komen de advocaten van de verdachten aan het woord. Waarschijnlijk doet de rechtbank pas volgend jaar uitspraak.||https://nos.nl/collectie/13809/artikel/2434418-levenslang-geeist-tegen-ridouan-taghi-en-vier-medeverdachten
2022-06-28||Makelaars starten met logboek dat biedproces transparant moet maken|| Makelaars kunnen vanaf 1 juli gebruikmaken van een biedlogboek. Dat hebben de brancheorganisaties NVM, VBO en Vastgoedpro onderling afgesproken. In dat logboek moet komen te staan wanneer er hoeveel is geboden op een woning, wat de eventuele voorbehouden waren, zoals een voorbehoud van financiering, en het gewenste moment van de sleuteloverdracht. Het logboek moet het verkoopproces van huizen transparanter maken. Daar waren de laatste jaren veel klachten over, onder meer bij Vereniging Eigen Huis. In twee maanden tijd kreeg de vereniging 600 meldingen binnen van kopers en verkopers die zich benadeeld voelen bij het zoeken, aankopen of verkopen van een woning. Kandidaatkopers kunnen het logboek wel pas achteraf inzien, na het verstrijken van de bedenktermijn en eventuele ontbindende voorwaarden van het winnende bod. En vanwege de privacy staat er niet in wie geboden heeft. Vanaf 1 januari 2023 wordt het gebruik van een biedlogboek verplicht bij deze makelaarsverenigingen, waar het overgrote deel van alle makelaars bij is aangesloten. De makelaars komen met dit logboek na een oproep van toenmalig minister van Binnenlandse Zaken Ollongren eind vorig jaar. Die eiste toen de komst van zo'n logboek. "Zo verdwijnt de ruimte om niet integer te handelen en weet iedereen hoe het bieden verlopen is", zei ze erover. Als de branche niet snel genoeg zou zijn, zou er nieuwe regelgeving komen om een logboek verplicht te maken. Het nieuwe kabinet wil nog steeds een biedlogboek per wet gaan verplichten.||https://nos.nl/artikel/2434410-makelaars-starten-met-logboek-dat-biedproces-transparant-moet-maken
2022-06-28||Hoge Raad keurt gebruik van gekraakte berichten in moordzaak goed|| Het OM mocht gekraakte telefoonberichten van criminelen gebruiken om twee mannen te laten veroordelen voor een liquidatie in IJsselstein. Dat heeft de Hoge Raad bepaald nadat een van de mannen tegen zijn veroordeling in cassatie was gegaan. De uitspraak is van groot belang voor andere rechtszaken tegen criminelen, omdat het OM steeds vaker gebruikmaakt van versleutelde berichten die gekraakt zijn. Nu de Hoge Raad de werkwijze van het OM heeft goedgekeurd, komen andere strafzaken en veroordelingen op dit punt niet in gevaar. Het was de eerste keer dat de Hoge Raad zich boog over de rechtmatigheid van het gebruik van data uit versleutelde telefoons die uit het buitenland waren verkregen. In maart 2017 maakte het OM bekend 3,6 miljoen berichten van criminelen te hebben gedecodeerd. Ze stonden op een server in Canada die werd gebruikt door het Nederlandse bedrijf Ennetcom, ook wel 'de telefoonleverancier van de onderwereld' genoemd. Via speciaal geprepareerde BlackBerry's konden gebruikers berichten naar elkaar sturen die buiten bereik van de opsporingsdiensten zouden blijven. Het systeem wordt PGP genoemd, wat staat voor Pretty Good Privacy. Later werden meer van dit soort netwerken gekraakt, zoals Ironchat en EncroChat. Het OM kreeg toegang tot de server in Canada voor het onderzoek naar Ennetcom, dat werd verdacht van het witwassen van crimineel geld. De inhoud van de berichten die werden aangetroffen was volgens het OM een interessante, maar toevallige bijvangst. Maar advocaten, onder wie die van Abdelghani el H., zeggen dat het onderzoek naar Ennetcom juist als hoofddoel had om de inhoud van miljoenen berichten te onderscheppen. Daarmee zou op grote schaal de privacy van de gebruikers zijn geschonden. Normaal mogen telefoons alleen worden gehackt als er tegen iemand een concrete verdenking is; in dit geval was daarvan in de meeste gevallen geen sprake. Het OM zou met een sleepnet door de enorme hoeveelheid data zijn gegaan op zoek naar criminele berichten. "Het is alsof KPN of een ander telecombedrijf zomaar wordt binnengevallen en de gehele inboedel wordt meegeroofd om te kijken wie een fout bericht verstuurt", zei advocaat Inez Weski in 2017 bij de verdediging van Danny M., de eigenaar van Ennetcom. Maar een jaar later oordeelde de rechtbank van Amsterdam in een andere liquidatiezaak dat de berichten wel degelijk mogen worden gebruikt om criminelen te veroordelen. De Hoge Raad heeft dit met zijn uitspraak van vandaag bevestigd. Volgens de Hoge Raad heeft het OM de juiste procedure doorlopen bij het gebruik van de gekraakte berichten in de strafzaak. Zo heeft de rechter-commissaris ermee ingestemd. Dat was een voorwaarde die Canada had gesteld bij het vrijgeven van de data. Verdachte El H. eiste ook inzage in alle ontcijferde Ennetcom-gegevens die geen betrekking hebben op zijn strafzaak. Het gerechtshof wees die eis eerder af en de Hoge Raad is het daarmee eens, omdat die gegevens "redelijkerwijs niet van belang kunnen zijn voor de beslissingen die de rechter in deze zaak moet nemen".||https://nos.nl/artikel/2434407-hoge-raad-keurt-gebruik-van-gekraakte-berichten-in-moordzaak-goed
2022-06-28||Japan zucht onder hittegolf: twee doden en veel zonnesteken|| Voor de vierde achtereenvolgende dag zucht Japan onder een hittegolf. In Tokio heeft de temperatuur bijna een record van 150 jaar oud gebroken en er dreigt een stroomtekort. De autoriteiten hebben de Japanners gevraagd om, als het kan, zuinig te zijn met stroom. In Tokio is het in de middag ruim 35 graden, de hoogst gemeten waarde daar sinds 1875. Afgelopen weekend werd het in de stad Isesaki, 85 kilometer noordwestelijk van Tokio, 40,2 graden, de hoogste temperatuur ooit gemeten in juni. De hoge temperaturen zijn opmerkelijk rond deze tijd en de hitte lijkt nog niet voorbij: de verwachting is dat die zeker tot zaterdag aanhoudt. De hoge luchtvochtigheid doet er nog een schepje bovenop, de gevoelstemperaturen liggen rond de 40 graden. De drukte in de binnenstad van Tokio is de laatste dagen afgenomen. De hitte jaagt de meeste mensen naar binnen, de verkoelende airconditioning in. De mensen die zich wel op straat wagen, lopen zoveel mogelijk in de schaduw of dragen een parasol. Inmiddels is de zonnebrandcrème op verschillende plekken uitverkocht en kunnen winkels niet snel genoeg de voorraden draagbare mini-ventilators en speciale afkoelsprays aanvullen. Op sociale media delen mensen tips met elkaar over wat de beste ijsjes zijn om de zomer mee door te komen. Maar het is niet alleen klein leed. Zeker twee mensen zijn door een zonnesteek overleden, melden Japanse media. "Ik hoorde dat er nu al veel mensen zijn die met een zonnesteek in het ziekenhuis zijn beland. Dus ik zet wel de airco aan en zorg dat ik genoeg water drink," zegt Maki Iwata uit Tokio. In Tokio en omgeving hebben de autoriteiten gevraagd om elektriciteit te besparen en zo een dreigende stroomstoring te voorkomen. Japan heeft minder stroom voorradig, omdat het noordoosten van het land in maart werd getroffen door een aardbeving, waardoor een aantal kerncentrales stilligt. Maki Iwata maakt zich zorgen om haar grootouders: "De overheid zegt dat we energie moeten besparen, maar oudere mensen nemen dit soort adviezen vaak veel te letterlijk. Dan zetten ze de airco niet aan en komen ze om door de hitte." De overheidsoproep is daarom wat gematigd: "Blijkbaar zijn er enkele ouderen die hun airconditioners hebben uitgeschakeld, maar alsjeblieft, het is zo warm, aarzel niet om af te koelen", zei de Japanse minister van Handel en Industrie op een persconferentie. In de supermarkt of warenhuizen staat de koeling gewoon aan. "Bij mij op kantoor laten ze de airco ook gewoon aan staan de hele dag", zegt Sakura Mori die in het midden van Tokio werkt in een wolkenkrabber met tientallen etages, allemaal gekoeld. "Ik zat te denken om maar gewoon op kantoor te gaan zitten in plaats van thuis te werken, dan kan ik gratis meeliften op de verkoeling daar." Normaal gesproken is in een groot deel van Japan rond deze tijd van het jaar het regenseizoen aan de gang, maar de Japanse weerdienst verklaarde gisteren dat dat in de regio Tokio voorbij is; 22 dagen eerder dan normaal. Het is het vroegste einde sinds de metingen in 1951 begonnen. Ook in Tokai in centraal Japan en in een deel van het zuiden wordt gesproken van het kortste regenseizoen ooit. Daarom moeten mensen ook beter opletten. "Direct na het einde van het regenseizoen zijn veel mensen nog niet gewend aan hitte en lopen ze een groter risico op een zonnesteek", waarschuwde de Japanse weerdienst.||https://nos.nl/artikel/2434403-japan-zucht-onder-hittegolf-twee-doden-en-veel-zonnesteken
2022-06-28||Sieradenroof op kunstbeurs Tefaf in Maastricht, opgepakte verdachten zijn Belgen|| In Maastricht is een overval gepleegd op de kunstbeurs Tefaf. Rond het middaguur sloegen vier overvallers toe in de evenementenhal MECC, waar de beurs wordt gehouden. Een van de overvallers begon met een moker op een vitrine in te slaan, terwijl andere daders het publiek op afstand hielden. Volgens ooggetuigen gebruikten zeker twee van hen daarbij een vuurwapen. De overval was op een stand van een juwelier. Daarbij zijn sieraden buitgemaakt, meldt de politie. Kort na de overval werden twee verdachten aangehouden, Belgische mannen van 22 en 26 jaar. Ze zaten in een auto met Belgisch kenteken die op de snelweg A2 bij Maastricht door agenten werd klemgereden. De andere verdachten zijn nog spoorloos. Op beelden van de overval is te zien hoe de overvallers, gekleed in colbertjes, te werk gaan. Na een aantal forse mokerslagen op een vitrine valt iets op de grond, dat de overvaller oppakt en in een tas stopt. Vervolgens lopen de vier overvallers snel weg. Tefaf-bezoeker Jos Stassen maakte de overval mee. Hij had juist de dinsdagochtend uitgezocht om rustig naar alle kunst te kunnen kijken: "Normaal is het dan heel rustig op de Tefaf, sereen, maar ik hoorde nu ineens veel herrie en ik draai me om en zie ineens die mannen. Eén begon te slaan en de anderen hielden mensen op afstand, maakten iedereen bang. Ik zag ook een wapen. Het ging razendsnel en het duurde heel kort, maar ik sta nog wel een beetje te trillen." Ook een aantal handelaren is erg geschrokken. "Sommigen krijgen psychologische bijstand", zegt standhouder Xavier Cortenraed. "Ik heb de overvallers zelf ook zien rennen. Ze zijn gevlucht via de bovenverdieping. Wij zijn even geëvacueerd en zaten met een man of 100 in een hok." Stassen vindt het opvallend dat de overvallers blijkbaar ongemerkt binnen konden komen: "De stukgeslagen vitrine is ver van de ingang en er staat beveiliging, ook bij de verschillende nooduitgangen." De Tefaf zelf zegt dat er snel en accuraat is gereageerd door de beveiligers en dat de politie binnen enkele minuten ter plaatse was. Juist omdat er strenge veiligheidsmaatregelen gelden, is de beurs tijdelijk ontruimd geweest, zegt de Tefaf. Inmiddels is die weer open. Ook enkele wegen die vanwege het politieonderzoek naar de overvallers waren afgesloten, zijn weer open. De Tefaf is een gezaghebbende kunstbeurs, met bijna 250 handelaren uit ongeveer twintig landen. Eerdere edities trokken zo'n 70.000 bezoekers.||https://nos.nl/artikel/2434402-sieradenroof-op-kunstbeurs-tefaf-in-maastricht-opgepakte-verdachten-zijn-belgen
2022-06-28||Philips minder bezorgd over gevaren slaapapneu-apparaten na eigen onderzoek|| Het risico dat schuimdeeltjes kunnen loskomen van de slaapapneu-apparaten van Philips is kleiner dan gedacht. Dat zegt het bedrijf na onderzoek van tienduizenden systemen door externe laboratoria. Het bedrijf startte vorig jaar een terugroepactie. Bij 5,5 miljoen apparaten was er een risico dat schuim in het apparaat los zou raken en dat kon door gebruikers worden ingeademd. Al die apparaten worden aangepast. Philips liet onderzoek uitvoeren naar de veiligheidsrisico's en zegt nu dat de kans dat schuim loskomt klein is. In Europa zijn 1360 apparaten onderzocht. Bij geen enkel apparaat was er schuim losgekomen. In Amerika werden er meer dan 60.000 systemen gecontroleerd, waarbij bij honderden systemen mankementen werden gevonden. Het bedrijf liet ook onderzoeken hoe schadelijk de deeltjes zijn die loskomen. Schuimdeeltjes die in een lab werden verouderd kwamen niet door de test. Er wordt vervolgonderzoek gedaan om te zien wat de gevolgen daarvan voor patiënten kunnen zijn. "Het is heel erg belangrijk dat we nu eindelijk tegen onze patiënten kunnen zeggen dat we een bemoedigend resultaat kunnen laten zien", zegt Jan Kimpen, medisch directeur bij Philips. "Wij realiseren ons, en dat spijt ons, dat patiënten zo lang op dit nieuws hebben moeten wachten." Over het risico van losgekomen schuimdeeltjes zegt Kimpen: "Wij hebben nog niet kunnen aantonen dat het schadelijk is voor patiënten. Ik hoop dat de patiënten die dit horen deels gerustgesteld worden. Niet volledig, want die volledige zekerheid kan ik niet geven, maar dit is een belangrijke stap." Verschillende toezichthouders, waaronder de Amerikaanse FDA, nemen de komende maanden de resultaten van de onderzoeken onder de loep. De onderzoeksresultaten die Philips presenteerde, leidt bij beleggers niet tot grote opluchting. Het aandeel Philips daalde bij opening bijna 4 procent in waarde op de beurs. Voor Philips zijn de resultaten van belang voor rechtszaken die wereldwijd door patiënten worden aangespannen. Sommigen zeggen dat het bedrijf te laat actie heeft ondernomen en ziek te zijn geworden door het gebruik van de slaapapneu-apparaten. Mark de Hek is advocaat en staat ruim 500 patiënten bij. "Er zijn nog heel veel losse eindjes. Philips deed het voorkomen alsof onderzoeken nu zouden worden afgerond, maar er is nog veel aanvullend onderzoek nodig. Dat is een tegenvaller voor patiënten die twijfelen over het gebruik van het apparaat." Hij wil de losse onderzoeksresultaten van Philips krijgen, zodat hij eigen experts naar de resultaten kan laten kijken. Eerder liet de inspectie Gezondheidszorg en Jeugd (IGJ) weten dat de afhandeling van de terugroepactie "substantieel en structureel" tekortschiet. De komende tijd laat Philips nog meer onderzoeken doen naar de mogelijke gevolgen van loskomende schuimdeeltjes. Ook wordt er bij nieuwere apparaten onderzocht of er deeltjes kunnen loskomen.||https://nos.nl/artikel/2434401-philips-minder-bezorgd-over-gevaren-slaapapneu-apparaten-na-eigen-onderzoek
2022-06-28||Vijf jaar cel voor 101-jarige SS-kampbewaker|| Een voormalige SS-bewaker van het Duitse concentratiekamp Sachsenhausen heeft een gevangenisstraf van vijf jaar gekregen voor medeplichtigheid aan de moord op meer dan 3500 gevangenen. De 101-jarige Josef S. is de oudste persoon ooit die is vervolgd voor misdaden van nazi's in de Tweede Wereldoorlog. De opgelegde straf is gelijk aan de eis van het Openbaar Ministerie. Justitie beschuldigde S. van medeplichtigheid aan de moord op zeker 3518 mensen. Dat is de laagste schatting van het aantal mensen dat tussen januari 1942 en februari 1945 omkwam in het kamp. S. werkte er volgens het Openbaar Ministerie in die periode als bewaker namens de SS. Hij werd onder meer aangeklaagd voor het neerschieten van Russische krijgsgevangenen en het vermoorden van gevangenen met het gifgas Zyklon B. Hij heeft tot op het laatste moment ontkend dat hij bewaker was in het kamp ten noorden van de hoofdstad Berlijn. Naar eigen zeggen werkte hij op dat moment als boerenknecht in de Noord-Duitse deelstaat Mecklenburg-Voor-Pommeren. "Ik heb geen idee waarom ik hier ben", zei S. "Ik heb helemaal niets gedaan." De rechter ging daar niet in mee. "In tegenstelling tot wat u beweert, heeft u wel degelijk drie jaar als kampbewaker gewerkt. U heeft met uw activiteiten bewust massavernietiging ondersteund." Het proces tegen S. begon in oktober vorig jaar, maar werd vanwege gezondheidsproblemen meerdere keren uitgesteld. Halverwege vorige maand werd de zaak hervat. Gezien zijn hoge leeftijd en zijn gezondheid is het de vraag of hij daadwerkelijk de gevangenis in moet. Hoe het leven van S. er na de oorlog uitzag, is niet helemaal duidelijk. Na zijn krijgsgevangenschap in 1947 zou hij een relatief anoniem bestaan hebben geleid als slotenmaker. Het afgelopen decennium moesten meer kampbewakers uit de Tweede Wereldoorlog alsnog voor de rechter verschijnen. Dat was het gevolg van de uitspraak tegen voormalig SS'er John Demjanjuk, die in 2011 werd veroordeeld tot vijf jaar cel. Tot die tijd werden in Duitsland alleen beheerders van kampen vervolgd of mensen van wie bekend was dat ze bijzonder wreed waren geweest. Justitie in Duitsland achtte het lang onmogelijk om te bewijzen dat SS'ers op lage posities medeplichtig waren aan de nazi-moordmachine. Tegenwoordig wordt het werken als reguliere kampbewaker ook als strafbaar gezien.||https://nos.nl/artikel/2434400-vijf-jaar-cel-voor-101-jarige-ss-kampbewaker
2022-06-28||Rutte: agressie en intimidatie door boeren niet acceptabel|| "Het is niet acceptabel in dit land om gevaarlijke situaties te laten ontstaan of bestuurders te intimideren en dan te zeggen: ja, dat moet nou eenmaal, want we zijn aan het demonstreren." Dat zei minister-president Rutte in een verklaring over de boerenprotesten. Hij benadrukte dat demonstreren een groot goed is, maar dat daarbij nooit de wet mag worden overtreden. Rutte stelde dat de stikstofmaatregelen ingrijpend maar noodzakelijk zijn. Hij moedigde boeren aan om daartegen te demonstreren, als zij het ermee oneens zijn Maar "autobanden die in brand staan voor een stadhuis, intimidatie van bestuurders, het uitrijden van mest op snelwegen, wat zeer gevaarlijke situaties oplevert" gaat alle perken te buiten. "Dat verhoudt zich niet tot het demonstratierecht. Dat is ver, ver over de grenzen heen." Ook minister Yesilgöz van Justitie en Veiligheid sprak zich fel uit over boeren die de wet overtreden. "Denk niet dat je daar zomaar mee wegkomt." Ze zei groot respect te hebben voor burgemeesters, politie en het Openbaar Ministerie "die de afgelopen dagen keihard hebben gewerkt om gevaarlijke situaties te beëindigen". Ze zegt dat er mensen zijn aangehouden en dat er heel veel boetes zijn uitgedeeld. Minister Van der Wal voor Natuur en Stikstof heeft ook nog een keer op de boerenacties gereageerd, die zij "nu wel heftig" vindt worden. Ze herhaalde dat zij de zorgen van de boeren begrijpt. Haar plannen hebben "heel veel impact op heel veel gezinnen", zei ze. "Maar ik zie de nuance nu een beetje verdwijnen, alsof we het hele platteland leegvegen en er helemaal geen toekomst meer is voor boeren. Dat is natuurlijk echt niet het geval." Ze wees erop dat er met name voor industriële veehouderijen in de buurt van beschermde natuurgebieden weinig ruimte meer is, maar dat er in veel andere gebieden in Nederland juist veel ruimte is voor boeren. Bovendien geeft de stikstofkaart die ze onlangs presenteerde, volgens haar, alleen een richting aan. "Het is een vertrekpunt om mee aan de slag te gaan." Bovendien is er acht jaar om de uiteindelijke doelen - 50 procent stikstofreductie in 2030 - te halen. "En dat is ruim de tijd", aldus Van der Wal. Sinds vorige week woensdag zijn er bijna dagelijks protesten van boeren die het niet eens zijn met de stikstofplannen van minister Van der Wal. Ze blokkeerden onder meer wegen en zochten de minister thuis op. Ook vandaag zijn er verschillende acties.||https://nos.nl/artikel/2434397-rutte-agressie-en-intimidatie-door-boeren-niet-acceptabel
2022-06-28||Sportvliegtuigje stort neer in Zwarte Meer, twee doden|| Een sportvliegtuigje is vanochtend neergestort in het Zwarte Meer tussen de Noordoostpolder en Overijssel. De twee inzittenden van het toestel kwamen daarbij om het leven. De slachtoffers zijn een 63-jarige instructeur en zijn leerling van 24 van de vliegschool Zelf Vliegen in Lelystad. "De vlucht werd uitgevoerd in het kader van het opleidingsprogramma voor piloten van Transavia", laat de vliegschool weten. Het vliegtuig steeg vanochtend op vanaf Lelystad Airport en vloog richting Hasselt (Overijssel). Vanaf daar werd de koers verzet naar de Noordoostpolder. Vlak na Genemuiden ging het mis. Op radarbeelden is te zien dat het vliegtuigje eerst een bocht naar rechts maakte en daarna een abrupte beweging naar links. Boven het Zwarte Meer verdween het toestel van de radar. Omroep Flevoland sprak met een ooggetuige. Boer Albert Post uit Genemuiden zag hoe het vliegtuig boven zijn hoofd in de problemen kwam. Volgens de boer klonken er enkele harde knallen. De motor viel uit en daarna stortte het vliegtuigje recht naar beneden. Toen het neerkwam steeg er volgens Post een dikke rookpluim op. Het bergen van het toestel is nog gaande. Een woordvoerder van de brandweer zegt tegen Omroep Flevoland dat het wrak lastig is te bereiken. Het ligt aan de zijkant van een vaarroute. De locatie maakt het nog onmogelijk om de lichamen te bergen. Een boot met een kraan erop gaat naar de locatie van de crash om het vliegtuig omhoog te halen. De Onderzoeksraad voor Veiligheid doet onderzoek naar het ongeval.||https://nos.nl/artikel/2434396-sportvliegtuigje-stort-neer-in-zwarte-meer-twee-doden
2022-06-28||Bouwer van Batavia in Lelystad: laat schip vergaan op Marker Wadden|| De bouwer van de Batavia in Lelystad pleit ervoor om het schip te laten vergaan. De replica van het VOC-schip zou daarvoor verplaatst moeten worden naar de Marker Wadden. Willem Vos had de leiding over de bouw van het schip tussen 1985 en 1995. De nu 82-jarige oud-scheepsbouwmeester zegt tegen Omroep Flevoland dat het momenteel triest gesteld is met zijn creatie. "Als je naar de buitenkant kijkt dan denk je: waar heeft hij het over? Maar aan de binnenkant vindt een rottingsproces plaats. Er moet echt wat gebeuren, anders valt er een mast om en dan zakt er een ander deel in." Museum Batavialand wil het schip behouden door het op de kade zetten, maar volgens Vos is dat erg duur. "Als je het goed wil doen dan moet je de Batavia onder een dak plaatsen, in een klimaat dat beheersbaar is." Hij schat dat zo'n operatie ongeveer 15 miljoen euro gaat kosten, terwijl er op dit moment maar 500.000 euro is toegezegd voor het op land halen van het schip. Daarom komt Vos met een volgens hem veel goedkoper alternatief. "De Batavia moet vergaan, zoals het een scheepswrak betaamt. Ik zou het schip een laatste rustplaats willen geven, op de Marker Wadden bijvoorbeeld. Op een leuke plek met een informatiecentrum erbij. Er komen vogels op af, een meeuwenkolonie die er gaat broeden, er stijgt zo nu en dan een wolk van meeuwen op! Dat is toch prachtig?" Zijn plan voor het langzaam laten vergaan van de Batavia heeft hij in een brief voorgelegd aan verschillende personen en instanties zoals Batavialand, de burgemeester van Lelystad, premier Rutte en de koning. "Hij was altijd heel trots op de Batavia," zegt Vos over koning Willem-Alexander, die hij weleens ontmoet heeft. "Maar een koning kan je niet dwingen." Directeur van Batavialand Astrid Hertog laat aan Omroep Flevoland weten nog niet bereid te zijn om het schip te laten vergaan. "Wat we allemaal beamen, is dat er zorgen zijn over het schip. Het idee is om hem aan land te brengen, maar dat is best een klus en een operatie", zegt ze. "En als hij aan land staat is hij nog niet beschermd, we moeten hem dan ook overdekken. Maar we doen er alles aan om het schip te bewaren." Hertog vindt het "wel een mooie gedachte" dat Willem Vos dit idee heeft geopperd. "Het is een uniek schip, waar hij de drijvende kracht achter was. Ik vind het charmant dat hij denkt dat dit ook een optie kan zijn. Daar spreekt liefde uit voor het schip." Toch wil ze wel doorgaan met de plannen om het schip aan land te brengen.||https://nos.nl/artikel/2434390-bouwer-van-batavia-in-lelystad-laat-schip-vergaan-op-marker-wadden
2022-06-28||Kuipers wil euthanasie voor doodzieke kinderen mogelijk maken || Een regeling om levensbeëindiging bij doodzieke kinderen onder 12 jaar mogelijk te maken is een stap dichterbij gekomen. Minister Kuipers heeft een concept naar de betrokken partijen gestuurd, die er nog op kunnen reageren. In oktober hoopt hij zijn definitieve plan naar de Tweede Kamer te kunnen sturen. Het vorige kabinet had al besloten dat er een regeling moet komen voor kinderen van 1 tot 12 jaar die ondraaglijk en uitzichtloos lijden. Kinderartsen hadden hierom gevraagd. De kinderen uit deze groep vallen niet onder de Euthanasiewet en ook niet onder de regeling voor levensbeëindiging van zuigelingen jonger dan 1 jaar. Kuipers heeft voor deze 'tussengroep' een concreet plan op papier gezet, dat lijkt op het zogenoemde Groningen-protocol voor baby's. Er moet aan een reeks zorgvuldigheidseisen worden voldaan. Zo moet worden vastgesteld dat er "geen redelijke mogelijkheid" is om het uitzichtloze lijden van een kind weg te nemen. De arts moet de diagnose en prognose volledig delen met beide ouders en die zo mogelijk ook met het kind bespreken op een niveau dat bij het bevattingsvermogen past. Er mogen geen signalen zijn dat een kind niet wil dat zijn leven wordt beëindigd. En er moet ten minste één ter zake kundige onafhankelijke arts worden betrokken in de afweging. De D66-minister heeft gekozen voor een regeling en niet voor een aanpassing van de euthanasiewet. Het onderwerp ligt zeer gevoelig, ook binnen de coalitie. In 2020 liet de ChristenUnie weten tegen kindereuthanasie te zijn, maar te zijner tijd wel te willen kijken naar een regeling voor de zeer specifieke groep kinderen voor wie sedatie geen oplossing biedt.||https://nos.nl/artikel/2434386-kuipers-wil-euthanasie-voor-doodzieke-kinderen-mogelijk-maken
2022-06-28||Onvrede over illegale acties boeren: 'Vrees voor wetteloosheid'|| Trekkers mogen niet de snelweg op, maar toch hebben boerenactivisten gisteren opnieuw snelwegen geblokkeerd. Ook voor vandaag zijn nieuwe acties aangekondigd, al blijft het tot nu toe bij brandstichting langs de snelweg en aangekondigd protest bij de Tweede Kamer. De snelwegblokkades leiden in groeiende mate tot boosheid en onvrede, die bijvoorbeeld geuit worden op sociale media. Onder meer op de A2, A7, A15, A28, A50 en A67 reden gisteren trekkers over de weg. "Wij kunnen niet bij het ziekenhuis komen met onze dochter", reageert Heleen op de Facebookpagina van de NOS. "Bedankt hé! Kunnen we weer weken wachten op een afspraak met de kindercardioloog." Een ambulance moest zich bij Veenendaal in allerlei bochten wringen om langs de trekkers op de A12 te komen, schrijft Omroep Gelderland. Volgens de Gelderlander reageerden omstanders woedend. "Wat deze groep boeren doet is niets anders dan intimideren, forceren, blokkeren en een poging tot chanteren", reageert Wim op het eerder genoemde Facebookbericht. "Dat heeft niets met democratie te maken." Mensen spreken ook steun uit voor de boeren: "Het hele land zou moeten staken, dit gaat iedereen aan. Ons land, ons voedsel", zegt Deborah. Een ander zegt: "Vervelend oponthoud voor anderen, maar de reden is nog veel vervelender voor de boeren." Zo'n 45 procent van de Nederlanders staat volledig achter de boerenprotesten, schreef Trouw vorige week woensdag op basis van onderzoeksbureau I&O. Sindsdien is er geen nieuwe peiling gehouden, maar directeur van het Centrum voor Openbare Orde en Veiligheid Jan Brouwer vermoedt dat de sympathie voor de demonstranten is gedaald. "Wat de activisten nu doen is derden die niets met besluitvorming over stikstofaanpak te maken hebben met overlast en economische schade opzadelen. Dat is een kwalijke zaak." Vooral omdat het ook nog eens gaat om een illegale vorm van protest, benadrukt Brouwer. "Het is levensgevaarlijk wat ze doen", voegt verkeersrechtadvocaat Bert Kabel toe. Hij weet uit de praktijk dat een ongeluk in een klein hoekje zit als weggebruikers onverwachts op een file of langzaamrijdend verkeer stuiten. Kabel vreest dan ook dat het een kwestie van tijd is voordat er een dodelijk ongeval plaatsvindt als gevolg van landbouwvoertuigen op de weg. Hij verwijst naar de aanrijding tussen een tractor en een vrachtwagen op de A12 vorige week woensdag, op de dag van het grote boerenprotest. De 40-jarige bestuurder van de trekker raakte zwaargewond.  De A2 en A7 werden gisteren geblokkeerd met trekkers en hooibalen. De politie en ME grepen in: De politie heeft vorige week honderden boetes uitgedeeld aan boerenactivisten die met trekkers over snelwegen reden. Gisteren is een nog onbekend aantal boetes uitgeschreven en ten minste een trekker werd in beslag genomen. Ook deed de politie opnieuw een dringend beroep op de boeren "om hun verantwoordelijkheid te nemen en niet te zorgen voor gevaarlijke verkeerssituaties". Kabel heeft ernstige twijfels of zo'n oproep iets uithaalt. "Een deel van de boeren trekt zich er niets van aan, want ze blijven snelwegen blokkeren. Dat moeten we niet accepteren, anders krijg je een soort van wetteloosheid." De wet biedt meerdere mogelijkheden om blokkeerders van snelwegen te straffen, legt de jurist uit. In uiterste gevallen kan iemand veroordeeld worden tot maximaal negen jaar cel, volgens artikel 162 in het Wetboek van Strafrecht. Maar zo'n zware straf zal volgens Kabel alleen kunnen worden opgelegd als er sprake is van een dodelijk slachtoffer. De zogenoemde 'blokkeerfriezen' zijn bijvoorbeeld op grond van artikel 162 veroordeeld. Vijftien personen kregen in hoger beroep een taakstraf van 90 uur opgelegd wegens het tegenhouden van een bus vol anti-zwartepietactivisten op de snelweg. Personen die met een trekker de snelweg opgaan kunnen ook voor andere zaken een boete, werk-, of taakstraf krijgen. Bijvoorbeeld voor het betreden van een snelweg, maar ook voor het negeren van politie-instructies. Brouwer vermoedt dat er vanaf 1 juli harder opgetreden zal worden tegen trekkerblokkades. Want vanaf dan moeten landbouwvoertuigen verplicht een kentekennummer dragen. "Als deze actievoerders straks niet meer anoniem zijn, kunnen trekkers makkelijker in beslag worden genomen", zegt Brouwer.||https://nos.nl/collectie/13901/artikel/2434382-onvrede-over-illegale-acties-boeren-vrees-voor-wetteloosheid
2022-06-28||Bijna twee derde werknemers met long covid volledig afgekeurd|| Bijna twee derde van de werknemers die zich met langdurige coronaklachten door het UWV laten beoordelen, wordt volledig arbeidsongeschikt verklaard. Volgens het UWV laten de cijfers zien dat long covid een grote impact heeft op de levens van de getroffenen. De uitkeringsinstantie heeft de beoordelingen voor de Wet werk en inkomen naar arbeidsvermogen (WIA) geanalyseerd van cliënten die sinds het begin van de pandemie met coronaklachten te maken hebben. Werknemers die twee jaar ziek zijn en daardoor minder kunnen werken, hebben mogelijk recht op een arbeidsongeschiktheidsuitkering. Het UWV beoordeelt deze aanvragen. De eerste coronapatiënt in Nederland werd eind februari 2020 gevonden. In de eerste vijf maanden van dit jaar beoordeelde het UWV 736 werknemers met long covid-klachten. Dat is goed voor 3 procent van het totaal aantal WIA-beoordelingen. "De cijfers weerspiegelen wat onze verzekeringsartsen in de spreekkamer tegenkomen. Ze zien dat langdurige coronaklachten vaak een grote, ingrijpende impact hebben op het leven van cliënten en er dus in veel gevallen sprake is van volledige arbeidsongeschiktheid", zegt Herman Kroneman, medisch adviseur bij het UWV. Uit de cijfers blijkt dat 85 procent van de werknemers met long covid recht heeft op een arbeidsongeschiktheidsuitkering. 62 procent van hen is volledig afgekeurd. Overigens wordt in de meeste gevallen (54 procent) van de mensen die volledig zijn afgekeurd niet uitgesloten dat hun situatie in de toekomst verbetert. Kroneman zegt dan ook dat er nog veel onzeker is over het verloop van langdurige corona. "Dat betekent dat het vaak nu nog te vroeg is om te zeggen dat de arbeidsongeschiktheid duurzaam is. Veel cliënten willen dat ook niet, die willen graag herstellen en weer aan de slag. Die willen we dan in een later stadium nog terugzien voor een herbeoordeling." Van alle beoordeelde werknemers met langdurige coronaklachten is 23 procent gedeeltelijk arbeidsongeschikt verklaard. Zo'n 15 procent van de mensen is minder dan 35 procent arbeidsongeschikt en heeft daarom geen recht op een uitkering. "We beseffen dat dit zwaar is voor mensen, want ze hebben tenslotte wel reële en langdurige klachten en gezondheidsproblemen vanwege corona, maar dat is hoe de wet in elkaar zit", zegt Kroneman.||https://nos.nl/artikel/2434376-bijna-twee-derde-werknemers-met-long-covid-volledig-afgekeurd
2022-06-28||Boeren steken hooibalen langs snelwegen in brand|| Boeren hebben langs meerdere snelwegen hooibalen in brand gestoken, meldt de brandweer. Vooral op de A12 en de A7 leidde dat vanochtend tot overlast. Ook tussen knooppunt Ewijk, waar de A50 en A73 bij elkaar komen, en Heteren, staat een file vanwege een brand in de buurt van de weg. De politie en brandweer zijn daar aanwezig. Boerenorganisaties hadden voor vandaag nieuwe acties aangekondigd. Gisteren leidden de boerenprotesten voor de tweede keer in een week tot chaotische taferelen op de weg. Op A12 staan tussen Woerden en Gouda in beide richtingen kilometerslange files. Door de brandende hooibalen, ter hoogte van kilometerpaal 37.4, was het zicht op de weg verminderd. De brandweer rukte uit om de brandende hooibalen te blussen: Op de A12 bij Bodegraven waren vanwege de brand twee rijstroken afgesloten. De brandende hooibalen lagen daar in de middenberm. Op dezelfde snelweg bij Nieuwerbrug kregen bestuurders ook te maken met een afgesloten rijstrook vanwege een voertuig met pech. "Daar was de file al fors vanwege brandende hooibalen en dit helpt niet mee", meldde Rijkswaterstaat. Ook op de A7 ontstond er flinke vertraging door brandende hooibalen bij Wijdewormer. Het verkeer had er in beide richtingen last van. Ook langs andere wegen liggen brandende hooibalen, onder meer langs de A2 bij Beesd en Breukelen en langs de A15 bij Andelst. Ook bij de A31 tussen Harlingen en Leeuwarden is volgens Rijkswaterstaat een bermbrandje gemeld. Ook gisteren ontstond er grote verkeersoverlast door de boerenacties. Op verschillende plekken in het land werden wegen geblokkeerd door boeren met tractoren. Ook werden bij verschillende gemeentehuizen balen hooi in brand gestoken. In Apeldoorn werd voor het stadhuis mest uitgereden. De acties zijn een vervolg op protesten afgelopen woensdag door heel het land. Omdat die volgens de boeren niet genoeg resultaat overleverden, was er onder boeren veel animo om opnieuw "de beuk erin te gooien".||https://nos.nl/artikel/2434368-boeren-steken-hooibalen-langs-snelwegen-in-brand
2022-06-28||Dodental raketaanval winkelcentrum Krementsjoek loopt op naar 18|| Bij de Russische raketaanval op het winkelcentrum in Krementsjoek zijn minstens 18 doden gevallen, zo hebben de Oekraïense hulpdiensten bekendgemaakt. Dat aantal kan nog oplopen, minstens 36 mensen worden nog vermist. Er vielen ten minste 59 gewonden in de stad in centraal Oekraïne, op honderden kilometers van het front. Volgens president Zelensky waren er zo'n 1000 mensen in het winkelcentrum toen twee raketten insloegen. "Dit was geen ongeluk, het was de Russische bedoeling om exact dit winkelcentrum te raken", zei Zelensky in een videoboodschap gisteravond. Volgens de Russische VN-ambassadeur Poljanski wordt de aanval door Oekraïne nu al gebruikt om sympathie op te wekken in aanloop naar de NAVO-top, die vandaag begint. "Dit lijkt op een nieuwe provocatie zoals in Boetsja", schrijft de ambassadeur op Twitter. "We moeten wachten op wat ons ministerie van Defensie erover zegt, maar er zijn nu al te veel opvallende tegenstrijdigheden te vinden." In Boetsja werden begin april honderden dode burgers aangetroffen na het terugtrekken van Russische troepen. Velen van hen waren gemarteld of geëxecuteerd. De leiders van de G7-landen, die nu bijeen zijn voor een top in Duitsland, lieten in een gezamenlijke verklaring weten dat "de Russische president Poetin en andere verantwoordelijken verantwoordelijk gehouden zullen gaan worden" voor de aanval. In Krementsjoek wordt intussen verder gezocht naar overlevenden, en doen de overlevenden hun verhaal aan de pers. "Ik vloog de lucht in, splinters raakten mijn hele lichaam", vertelt Loedmyla Mychajlets (43), die boodschappen aan het doen was. Haar man Mykola (45) vult aan: "Het was de hel." Zo zag het winkelcentrum er gisteren uit na de aanval:||https://nos.nl/artikel/2434367-dodental-raketaanval-winkelcentrum-krementsjoek-loopt-op-naar-18
2022-06-28||'NAVO is in één jaar tien jaar ouder geworden, maar we doen er weer toe'|| Voor het begin van de NAVO-top in Madrid, later vandaag, is admiraal Rob Bauer positief over de positie van het militaire bondgenootschap. Bauer is erbij als 'voorzitter van het Militair Comité van de NAVO'. In die functie is de Nederlander de belangrijkste militair adviseur van secretaris-generaal Jens Stoltenberg. Door de oorlog in Oekraïne is de organisatie - door de Franse president Macron in 2019 nog hersendood genoemd - weer centraal komen te staan in het garanderen van de veiligheid van de dertig lidstaten. Na de top in Madrid kunnen dat er zelfs 32 worden: een van de thema's is de toetreding van Zweden en Finland tot de NAVO. De bijeenkomst wordt door militair experts en politici omschreven als cruciaal. Zweden en Finland vroegen in mei het NAVO-lidmaatschap aan, als reactie op de Russische invasie in Oekraïne. Toetreding van Finland betekent 1300 kilometer grens direct met Rusland erbij om te verdedigen. "Finland en Zweden hebben een sterke en grote krijgsmacht. Met een sterke democratische rechtstaat in beide landen", zegt Bauer. "Ze brengen iets mee wat we echt goed kunnen gebruiken. Rusland krijgt ook die lange grens erbij om te verdedigen, maar geen extra troepen." Voorlopig lijkt toetreding van Finland en Zweden toekomstmuziek; NAVO-lid Turkije heeft nog bezwaren. Die gaan onder meer over de steun die vooral Zweden volgens Turkije biedt aan organisaties als de Koerdische PKK. Die staat op de Europese terreurlijst. Of het gaat lukken om Turkije te overtuigen in te stemmen met het lidmaatschap van Finland en Zweden, weet Bauer niet. "De zorgen van de Turken zijn reëel. Alles hangt af van de uitkomst van de gesprekken met de Zweden en de Finnen. Ik denk wel dat ze uiteindelijk lid zullen worden." Dat het pijnlijk zou zijn als het op de top in Madrid niet zover komt, noemt hij overdreven. "De top is niet opeens mislukt als het nu niet gebeurt. De Finse president heeft al openlijk gezegd dat het daar misschien niet gaat lukken." Dát toetreding gebeurt is belangrijker dan het precieze moment, zegt Bauer: Achter de schermen noemen diplomaten zo'n scenario wel degelijk pijnlijk. Het zou het Kremlin een signaal geven dat er geen eenheid is. "Ik denk niet dat de Russische champagne in het Kremlin opengaat als de Turkse bezwaren niet weggenomen worden in Madrid", zegt Bauer daarover. "Zolang het niet mislukt is, weten de Russen dat het wel kan gaan lukken. We hebben al vaker serieuze meningsverschillen gehad binnen het bondgenootschap, maar we zijn er altijd uitgekomen." Ook de versterking van de NAVO-oostflank staat op de agenda. Gisteren maakte topman Stoltenberg bekend dat de snellereactiemacht straks uit 300.000 militairen gaat bestaan. Nu zijn dat er nog ongeveer 40.000. De bijna verachtvoudiging zou nodig zijn als reactie op de Russische oorlog in Oekraïne. President Poetin moet vooral niet denken dat hij dat ook bij een NAVO-lidstaat kan doen. Al gaat het maar om een centimeter grondgebied, dan zal artikel 5 in werking treden, zei Stoltenberg eerder. Dat houdt in dat een aanval op één van de lidstaten, een aanval op allemaal betekent. En dat dus het hele NAVO-wapenarsenaal in stelling gebracht zal worden tegen Rusland. De NAVO probeert tot nu juist uit alle macht de indruk te wekken niet betrokken te zijn bij de oorlog in Oekraïne. Het zijn de landen die wapens leveren, niet het militair bondgenootschap, zo wordt gezegd. Want betrokkenheid zou kunnen leiden tot een uitbreiding van de oorlog. Toch doet de scheiding soms kunstmatig aan. Twee weken geleden vergaderde de 'Oekraïne-contactgroep' in het NAVO-hoofdkwartier in Brussel. Bijna vijftig landen beloofden daar extra wapensteun en extra geld aan Oekraïne. Maar Rob Bauer denkt dat Poetin het verschil tussen de NAVO en de Oekraïne-contactgroep die vergadert in het NAVO-hoofdkwartier heus wel ziet. "Poetin zit niet te wachten op een conflict met de NAVO. Hij ziet hoe sterk we zijn", zegt hij. "We zijn door de oorlog in Oekraïne in één jaar tien jaar ouder geworden. Maar we doen er weer toe. Hersendood, zoals Macron zei, heb ik altijd een beetje overdreven gevonden. Maar het was nodig dat we wakker geschud werden. Nu is het zaak wakker te blijven."||https://nos.nl/artikel/2434365-navo-is-in-een-jaar-tien-jaar-ouder-geworden-maar-we-doen-er-weer-toe
2022-06-28||Wekdienst 28/6: Eis verwacht in Marengo-proces • Mogelijk meer boerenacties|| Goedemorgen! Boeren hebben voor vandaag opnieuw acties aangekondigd; waar en hoe ze actie willen voeren, is onduidelijk. En in het Marengo-proces komt het Openbaar Ministerie met de strafeisen. Eerst het weer: Vandaag is het zonnig en droog met in de middag kleine stapelwolken. Er staat weinig wind en het wordt 22 tot 25 graden. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. In een verlaten vrachtwagen in de Amerikaanse stad San Antonio zijn 46 dode migranten gevonden. Zestien mensen werden levend aangetroffen, onder wie vier kinderen. Zij zijn naar het ziekenhuis gebracht. De lokale brandweercommandant zegt dat de gewonden kampten met oververhitting en hitteberoerte. Ten tijde van de vondst was het bijna 40 graden in San Antonio. Er was geen spoor van water in de vrachtwagen, zei de brandweerfunctionaris. Daarnaast leek de koeling van de truck niet te werken. Twee tijdritten, een start op vrijdag in Kopenhagen, de Alpe d'Huez, de Galibier en de finish traditiegetrouw in Parijs. Dit is de 109de editie van de Tour de France. Die begint vrijdag al, in dit artikel lees je wat de renners te wachten staat:  Fijne dinsdag!||https://nos.nl/artikel/2434362-wekdienst-28-6-eis-verwacht-in-marengo-proces-mogelijk-meer-boerenacties
2022-06-28||Een megaproces, overschaduwd door geweld: Ridouan Taghi hoort strafeis|| Het Openbaar Ministerie maakt vandaag bekend welke straf er wordt geëist tegen Ridouan Taghi en een groot aantal medeverdachten in het Marengo-proces. De sleutelfiguren hangen lange celstraffen boven het hoofd. Eerder deze maand begon het OM aan het requisitoir. De afgelopen weken hebben de officieren van justitie het bewijs nog eens op een rijtje gezet voor alle moorden en moordplannen waar het Marengo-proces om draait. In nog geen anderhalf jaar tijd zijn zes mannen doodgeschoten en is geprobeerd om nog eens zeven anderen te vermoorden. "Als alles was gelukt, dan was dat bijna één dodelijk slachtoffer per maand geweest", aldus het OM. Dit zijn de moorden waar het Marengo-proces om draait: Het motief voor de liquidaties was volgens het OM bijna altijd wraak. De slachtoffers zouden hebben gepraat met de politie of met tegenstanders uit het criminele milieu. Soms werden ze vermoord om te voorkomen dát ze zouden gaan praten. Na sommige moorden lukte het om de schutters op te pakken, maar wie hen precies op pad had gestuurd bleef vaak onduidelijk. Tot een van de mannen uit de organisatie van Taghi in 2017 naar de politie stapte en een kroongetuigendeal sloot. In ruil voor strafvermindering vertelde hij wie er allemaal bij de liquidaties betrokken was. De strafeis tegen kroongetuige Nabil B. staat daarom al vast. Het OM heeft aangekondigd 10 jaar cel te eisen, de helft van wat er normaal gesproken gevraagd zou worden. Over de strafeis tegen hoofdverdachte Ridouan Taghi bestaat ook geen twijfel. Hij gaf volgens het OM opdracht voor alle moorden, pogingen en voorbereidingen op de tenlastelegging. Met zulke zware verdenkingen kan de eis van het OM alleen maar uitkomen op levenslang. Ook tegen andere sleutelfiguren uit zijn organisatie worden hoge strafeisen verwacht. Alleen de eis tegen verdachte Said R. volgt pas later. Omdat het lang heeft geduurd voordat hij door Colombia werd uitgeleverd, heeft de behandeling van zijn zaak vertraging opgelopen. De belastende verklaringen van de kroongetuige worden volgens het OM ondersteund door vele tienduizenden onderschepte PGP-berichten. Deze berichten zijn verstuurd met speciale telefoons om versleuteld mee te kunnen communiceren. De verdediging van de verdachten heeft grote bezwaren tegen het gebruik van de PGP-berichten als bewijs. Volgens de advocaten zijn ze mogelijk onrechtmatig verkregen, kan er zijn gerommeld met de data en staat niet vast dat de gebruikers van de telefoons ook daadwerkelijk de mensen zijn die de berichten hebben verstuurd. Het OM noemt dat "praktisch onmogelijk". Los van de moorden op de tenlastelegging, is ook het proces zelf overschaduwd door geweld. Tijdens de behandeling van de zaak werden een broer, de advocaat (Derk Wiersum) en de vertrouwenspersoon van de kroongetuige (Peter R. de Vries) vermoord. Het OM vermoedt opnieuw uit wraak. Advocaten zagen dit geweld als een bevestiging dat de inzet van kroongetuigen onverantwoord is. "Dat is de wereld op zijn kop", vonden de officieren van justitie. Zij wijten de moorden aan verharding en normvervaging binnen het criminele milieu, waarbij mensen die een verklaring afleggen tegen opdrachtgevers gewetenloos worden afgestraft. Bekijk hier wie de verdachten in het Marengo-proces en aanverwante zaken zijn:||https://nos.nl/collectie/13809/artikel/2434359-een-megaproces-overschaduwd-door-geweld-ridouan-taghi-hoort-strafeis
2022-06-28||Gezondheidsraad adviseert landelijke aanpak tegen eetstoornissen || Er moet een landelijke aanpak komen, waarmee eetstoornissen eerder herkend en behandeld kunnen worden. Dat schrijft de Gezondheidsraad in een advies aan het ministerie van Volksgezondheid. Volgens de raad is er op dit moment weinig kennis in de samenleving over bijvoorbeeld het vroeg herkennen van eetstoornissen en ook is er beperkt zicht op het aantal patiënten. Voor het advies is onder meer wetenschappelijke literatuur bekeken en sprak de raad met deskundigen en organisaties over vier aandoeningen: anorexia nervosa, boulimia nervosa, eetbuistoornis en voedselinnamestoornis ARFID. De eerste drie stoornissen komen het vaakst voor bij vrouwen tussen de 15 en 30 jaar. ARFID wordt meestal bij kinderen op zeer jonge leeftijd gezien. De Gezondheidsraad benadrukt dat vroege herkenning en behandeling van een eetstoornis "essentieel" is, omdat de prognose dan gunstiger is en het herstel sneller verloopt. "De eetstoornis is dan minder ernstig en de ziektelast voor de jongere en omgeving lager", schrijft de raad. Nu duurt het gemiddeld vier jaar voordat een jongere met een eetstoornis passende hulp krijgt. Om die periode te verkorten, stelt de raad voor om te investeren in meer kennis. Zo zou er een landelijk registratiesysteem moeten komen, om op die manier beter zicht te krijgen op het aantal patiënten en dus de omvang en ernst van de problematiek. Wat betreft het voorkomen van eetstoornissen adviseert de raad in te zetten op het mentaal weerbaarder maken van jongeren en het vergroten van mediawijsheid, om zo jongeren minder vatbaar te maken voor bijvoorbeeld schoonheidsidealen op sociale media. Ook ouders zouden meer en beter voorgelicht moeten worden, zodat eventuele stoornissen eerder opgemerkt worden. Verder zou er een "stevige onderzoekagenda" moeten komen, omdat er de "afgelopen tien jaar" relatief weinig vooruitgang is geboekt in inzichten hoe eetstoornissen te voorkomen en te herkennen, stelt de raad.||https://nos.nl/artikel/2434358-gezondheidsraad-adviseert-landelijke-aanpak-tegen-eetstoornissen
2022-06-28||46 dode migranten aangetroffen in vrachtwagen in Texas|| In een verlaten vrachtwagen in de Amerikaanse stad San Antonio zijn 46 dode migranten gevonden. Zestien mensen werden levend aangetroffen, onder wie vier kinderen. Zij zijn naar het ziekenhuis gebracht. De lokale brandweercommandant zegt dat de gewonden kampten met oververhitting en hitteberoerte. Ten tijde van de vondst was het bijna 40 graden in San Antonio. Er was geen spoor van water in de vrachtwagen, zei de brandweerfunctionaris. Daarnaast leek de koeling van de truck niet te werken. De vrachtwagen stond geparkeerd op een afgelegen plek langs het spoor aan de zuidkant van San Antonio. De politiechef van San Antonio zei dat zijn agenten iets voor 18.00 uur (lokale tijd) werden gebeld door iemand die in de buurt aan het werk was. Die persoon hoorde iemand om hulp roepen en zag meerdere lichamen door de deuren van de oplegger, die deels openstonden. Binnen troffen agenten vervolgens "stapels lichamen" aan. De overlevenden waren uitgedroogd en kampten met oververhitting: De politiechef zei dat er drie personen na de vondst zijn opgepakt. Er wordt nog uitgezocht wat ze precies te maken hebben met de zaak. Er is nog niets bekend over de identiteit van de slachtoffers. Wel is de Mexicaanse consul op weg naar de vrachtwagen. De afgelopen maanden ziet het grensgebied tussen Mexico en de VS recordaantallen als het gaat om illegale migratie. In 2017 werd in San Antonio ook al eens een vrachtwagen aangetroffen die werd gebruikt voor mensensmokkel, op een parkeerplaats bij een filiaal van supermarktketen Walmart. Daarin lagen acht dode migranten. In het ziekenhuis overleden er daarna nog twee. Het koelsysteem van die vrachtwagen bleek niet te werken en er waren ventilatiegaten verstopt, waardoor een aantal van de naar schatting meer dan honderd migranten die door mensensmokkelaars in de truck waren gestopt bezweken door de hitte en een gebrek aan zuurstof. Europa werd in 2019 opgeschrikt door een soortgelijk drama. Toen werden in de Engelse plaats Grays, niet ver van Londen, 39 lichamen aangetroffen in een koeltruck. De doden waren allemaal van Vietnamese afkomst. In 2015 werden in een vrachtwagen langs een snelweg in Oostenrijk de lichamen van meer dan zeventig mensen gevonden.||https://nos.nl/artikel/2434355-46-dode-migranten-aangetroffen-in-vrachtwagen-in-texas
2022-06-28||Trein met ruim 200 passagiers ontspoord in VS, zeker drie doden|| In de Amerikaanse staat Missouri zijn zeker drie doden en veertig gewonden gevallen bij een treinongeval. Twee mensen kwamen om in de trein, zei de lokale politie in een persconferentie. Het andere slachtoffer kwam om in de kiepwagen waar de trein vol op botste bij een onbewaakte overgang. De trein van spoorwegmaatschappij Amtrak, die ontspoorde bij de botsing, was met 243 passagiers onderweg van Los Angeles naar Chicago. Op beelden vanuit de lucht was te zien hoe reddingswerkers met ladders op de ontspoorde wagons klommen. Meerdere traumahelikopters werden ingezet om de vele gewonden naar ziekenhuizen te brengen. De Amerikaanse transportveiligheidsautoriteit NTSB zegt dat het nog te vroeg is om iets te zeggen over waarom de truck stilstond op het spoor. Er is een onderzoek gestart, waardoor het spoor volgens de NTSB zeker "een paar dagen" is afgesloten voor treinverkeer. Het ongeval gebeurde nabij de plaats Mendon, op zo'n 135 kilometer van de stad Kansas City.||https://nos.nl/artikel/2434354-trein-met-ruim-200-passagiers-ontspoord-in-vs-zeker-drie-doden
