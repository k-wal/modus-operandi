2022-06-16||Coördinator moet problemen overbelast net Brabant en Limburg vlot trekken|| Een speciale coördinator moet samen met de provincies Brabant en Limburg en Economische Zaken zo snel mogelijk bekijken hoe de beschikbare ruimte op het overbelaste stroomnetwerk in die provincies maximaal kan worden benut. Dat is afgesproken bij spoedoverleg in het provinciehuis in Den Bosch. Ook is besloten tot een reeks maatregelen om te voorkomen dat nieuwe bedrijven in Limburg en Noord-Brabant niet meer kunnen worden aangesloten op het elektriciteitsnet. Bij het overleg in Den Bosch waren onder meer minister Jetten van Klimaat en Energie, de betrokken provincies en de netbeheerders TenneT en Enexis aanwezig. Eind vorige week maakte TenneT bekend dat er geen ruimte meer is om nieuwe bedrijven aan te sluiten op het net. Ook voor bestaande bedrijven die een zwaardere aansluiting willen, is geen plek meer. Het hoogspanningsnet in beide provincies zit vrijwel aan de maximale capaciteit. "We gaan de randen van het net opzoeken om zoveel mogelijk bedrijven te kunnen bedienen", aldus minister Jetten na afloop van het overleg tegen 1Limburg. De nieuw aangestelde coördinator, Ben Voorhorst, was eerder betrokken bij het Klimaatakkoord uit 2019. Tot 2021 was hij operationeel directeur bij TenneT. Om uit de energie-impasse te komen doen TenneT en de provincies onder meer een klemmend beroep op bedrijven om vrijwillig in kaart te brengen hoeveel stroom zij verbruiken. Vaak ligt de gereserveerde hoeveelheid stroom veel hoger dan het daadwerkelijke verbruik. Daarnaast houdt TenneT de nieuwe aanvragen in de gaten die al wel zijn binnengekomen maar voorlopig nog niet nodig zijn. Dat is ook gereserveerde stroom die (nog) niet wordt afgenomen. Ook wordt versneld in kaart gebracht welke bedrijven bereid zijn om tijdelijk minder stroom af te nemen als ze daarvoor betaald worden. Dat onderzoek zou pas aan het eind van het jaar gereed zijn, maar dat moet nu in een stroomversnelling komen. "We proberen zo veel mogelijk mensen vrij te maken om dit zo snel mogelijk helder te hebben", zegt Eefje van Gorp van TenneT tegen Omroep Brabant. Tot slot willen het Rijk, de provincies en gemeenten de vergunningen voor de uitbreiding van het energienet sneller gaan verlenen. Om de capaciteit te vergroten, investeert TenneT de komende tien jaar ongeveer twee miljard euro in beide provincies. Zo wordt de bestaande 380kV-verbinding (elektriciteitssnelweg) tussen Geertruidenberg en Maasbracht versterkt. In Brabant wordt gewerkt aan nieuwe hoogspanningsstations in onder meer Halsteren, Boxmeer en Tilburg. Afgesproken is dat alle partijen nog voor de zomer weer bij elkaar komen.||https://nos.nl/artikel/2432991-coordinator-moet-problemen-overbelast-net-brabant-en-limburg-vlot-trekken
2022-06-16||'Macron belooft zes extra houwitsers aan Oekraïne' • Kamer: met spoed meer wapens naar Oekraïne|| De Franse president Macron is bereid naar Moskou te gaan om te praten met Vladimir Poetin, maar wel onder voorwaarden. De Russische leider moet eerst een gebaar maken om aan te tonen dat overleg zin heeft. "Ik ga er momenteel niet op de bonnefooi naartoe", zei Macron tegen de zender TF1. De Franse president gaf het interview vanuit Kiev, waar hij vandaag een ontmoeting had met de Oekraïense president Zelensky. Hij reisde samen met de Duitse bondskanselier Scholz en de Italiaanse premier Draghi naar de Oekraïense hoofdstad., Eerder vandaag zei Macron een communicatiekanaal met het Kremlin open te willen houden om te overleggen over bijvoorbeeld humanitaire aangelegenheden, bescherming van gevangenen of de voedselzekerheid. "Daarom sluit ik niets uit. Wel zal ik dat altijd doen in alle transparantie met de Oekraïense president Zelensky en alleen wanneer het zinvol is. Het is niet onze taak om in plaats van Oekraïne een besluit te nemen over de voorwaarden voor beëindiging van de oorlog", aldus de Franse president. Bondskanselier Scholz heeft de Oekraïners gewaarschuwd dat ze een lange weg te gaan hebben voordat ze tot de EU kunnen toetreden. Mogelijk besluiten de 27 lidstaten volgende week om Oekraïne kandidaat-lid te maken. Dat betekent dat de hoop voor de Oekraïners op aansluiting bij Europa concreet wordt, zei Scholz tegen de publieke omroep ZDF. "Het is geen makkelijke, maar een veeleisende weg die zeer lang kan duren", zei Scholz. Hoelang weet niemand, zei hij. "maar het is de moeite waard, dat is de boodschap". Scholz was vandaag op bezoek in Oekraïne, samen met de Franse president Macron, de Roemeense president Iohannis en de Italiaanse premier Draghi. Scholz en Macron spraken zich voor het eerst krachtig uit voor het Oekraïense kandidaat-lidmaatschap. President Macron heeft bij zijn bezoek aan Oekraïne beloofd dat Frankrijk nog eens zes houwitsers aan het Oekraïense leger zal leveren, boven op de twaalf die al eerder zijn geleverd. Dat zegt een bron dicht bij het Fransen ministerie van Defensie tegen persbureau Reuters. Daarnaast zou Macron de Franse wapenfabrikant Nexter hebben opgedragen om zijn organisatie aan te passen naar 'oorlogstijdmodus', zodat de levering van nieuwe Caesar-houwitsers aan het Franse leger wordt versneld. Het Franse leger heeft minder dan tachtig van deze wapensystemen. De Europese Commissie komt morgen met het advies om Oekraïne kandidaat-lid van de Europese Unie te maken. Maar voordat er over toetreding onderhandeld kan worden, moet Oekraïne stappen zetten, onder meer op het gebied van de rechtsstaat en de bestrijding van corruptie. Dat hebben betrouwbare bronnen tegen de NOS gezegd. Deze tussenstap die de Commissie bepleit, lijkt een handreiking naar landen als Nederland die vinden dat Oekraïne nog lang niet klaar is voor het kandidaat-lidmaatschap. De 27 lidstaten beslissen volgende week over het advies. Het wordt aangenomen als alle lidstaten voor stemmen. De Commissie adviseert morgen ook over Moldavië en Georgië, die eveneens lid willen worden van de Europese Unie. Volgens de Commissie kan Moldavië ook kandidaat-lid worden, maar voor dat land worden nog meer voorwaarden verbonden aan het starten van de onderhandelingen. Georgië, dat ook een aanvraag heeft ingediend, kan de kandidaat-status volgens de Commissie pas krijgen nadat aan een lange lijst met voorwaarden is voldaan. In het relatief rustige Charkov is donderdagnacht een levensmiddelenfabriek verwoest door een raket. Niemand raakte gewond, Wel werden het kantoor, opslagruimtes en een werkplaats vernietigd. Ook gingen vijf vrachtwagens en tractoren verloren. Russische troepen werden eerder deze maand teruggedreven uit de tweede grootste stad van Oekraïne. De Tweede Kamer roept het kabinet op wapenleveranties en andere vormen van militaire steun aan Oekraïne "waar mogelijk op zeer korte termijn verder op te schroeven". De Kamer wil ook dat het kabinet er bij bondgenoten op aandringt dat zij met spoed meer wapens leveren en al beloofde leveranties uitvoert. "Er mag geen taboe bestaan op welke wapens of wapensystemen Nederland levert, op het inkopen van wapens bij derde partijen of het leveren van wapens via andere bondgenoten", stelt de aangenomen motie van D66. Directe aanleiding is de roep van president Zelensky om meer wapens. Duitsland en Frankrijk zijn bereid Oekraïne als kandidaat-lid toe te laten tot de Europese Unie. Dat hebben bondskanselier Scholz en president Macron gezegd na een ontmoeting met president Zelensky in Kiev, waar ook de Italiaanse premier Draghi en de Roemeense president Iohannis bij waren. "Mijn collega's en ik zijn vandaag naar Kiev gekomen met een heldere boodschap: Oekraïne hoort bij de Europese familie", zei Scholz. Macron zei dat alle vier landen voorstander zijn van het "onmiddellijk" toekennen van het kandidaat-lidmaatschap aan Oekraïne. Draghi zei dat Zelensky begrepen heeft dat het kandidaat-lidmaatschap een traject is; een route waarvoor in de Oekraïense samenleving ingrijpende hervormingen nodig zijn. Scholz zei dat ook Moldavië op termijn kan toetreden. Iohannis wil bij de EU-top volgende week niet alleen de kandidatuur van Oekraïne te bespreken maar ook die van Moldavië en Georgië. 'We zijn op een keerpunt van de Europese geschiedenis beland. Buitengewone tijden vragen om buitengewone strategische en visionaire antwoorden." Naar verwachting stelt de Europese Commissie morgen voor om Oekraïne de status van kandidaat-lid te geven. De EU-regeringsleiders zullen dat dan volgende week bespreken. Scholz deed geen concrete toezeggingen over wapenleveringen, iets waar vanuit Oekraïne herhaaldelijk en met klem op wordt aangedrongen. Hij wilde alleen kwijt dat Duitsland wapens levert en dat blijft doen zolang Oekraïne dat nodig heeft. Zelensky zei dat Duitsland ook de door Oekraïne gewenste wapens levert. Er zijn zeker drie mensen omgekomen door een Russische luchtaanval op de Oost-Oekraïense stad Lysytsjansk. Daarnaast zijn er ook minstens zeven gewonden, meldt Serhi Hajdaj, de gouverneur van de regio Loegansk, op Telegram. Russische projectielen hebben volgens hem een gebouw geraakt waarin de burgers zich schuilhielden. Het Verenigd Koninkrijk heeft vandaag sancties uitgevaardigd tegen enkele prominente Russen, onder wie de orthodoxe kerkleider Kirill en Maria Lvova-Belova, de presidentiële commissaris voor kinderrechten in Rusland. Laatstgenoemde wordt gestraft voor de "barbaarse behandeling van Oekraïense kinderen, door onder meer de gedwongen verhuizing en adoptie naar Rusland", zo zei buitenlandminister Liz Truss in een persverklaring. De sancties houden onder meer in dat hun Britse tegoeden worden bevroren, en dat ze niet meer van of naar het VK kunnen reizen. Kirill werd twee weken geleden van een voorgestelde sanctielijst van de EU gehaald, onder druk van Hongarije. De Hongaarse premier Viktor Orban zou eerder hebben gezegd geen religieuze leiders te willen straffen. De Hongaren kregen hun zin omdat anders het afgesproken olie-embargo tegen Rusland gevaar zou lopen. Rusland heeft vandaag soortgelijke sancties afgekondigd tegen 121 Australiërs, onder wie veel journalisten en politici, om hen te straffen voor de "Russofobe stemming" in het land. De Europese regeringsleiders die vanochtend aankwamen Kiev kregen een rondleiding door Irpin, een zwaar getroffen voorstad van Kiev:  Het Russische gasbedrijf Gazprom heeft vandaag de gastoevoer aan Duitsland verder teruggeschroefd, waardoor er nu nog maar 40 procent van de normale hoeveelheid binnenkomt via de belangrijke leiding Nord Stream 1. Gisteren was de toevoer al teruggebracht tot zo'n 60 procent. De Nederlandse marktprijs voor gas, die als standaard geldt in Europa, steeg daardoor met 25 procent. Gazprom zegt tegen het Russische persbureau RIA dat de leiding mogelijk helemaal dicht gaat, zonder een termijn te noemen. Gazprom wijt het terugschroeven van de toevoer aan het ontbreken van essentiële apparatuur van Siemens, dat zou moeten terugkomen van een onderhoudsbeurt in Canada. Door sancties is dat nu niet mogelijk. Volgens de Duitse regering is dat een gelegenheidsargument, en wil Rusland met deze actie Europese landen angst aanjagen en de gasprijs verder opstuwen. Ook energiebedrijven uit Italië, Tsjechië en Oostenrijk zeggen vandaag minder gas uit Rusland binnen te krijgen dan afgesproken. Het hoofd van de Duitse Bundesnetzagentur, de landelijke organisatie die energiestromen in goede banen moet leiden, zegt zich zorgen te maken over de Russische acties. "Dit kan onze situatie behoorlijk doen verslechteren. De zomer komen we wel door, nu het verwarmingsseizoen ten einde is. Maar het is zeer belangrijk dat we nu de voorraden helemaal opvullen." Ook de Roemeense president Klaus Iohannis is vandaag op bezoek in Kiev, zo laat hij zien in een video op Twitter. Hij reisde met een andere trein, en via een andere route, dan de Franse, Duitse en Italiaanse regeringsleiders die eerder vandaag aankwamen in de stad. Net als die collega's wil Iohannis "volledige solidariteit" tonen aan zijn buurland Oekraïne, schrijft de president op Twitter. "De illegale Russische agressie moet stoppen!" Iohannis was dinsdag nog in Den Haag om met premier Mark Rutte en leiders van andere NAVO-landen de wapenhulp aan Oekraïne te bespreken. Iohannis zei woensdag voorstander te zijn van een Oekraïense kandidaat-status voor de EU. De Franse regering wil dat Oekraïne een overwinning behaalt op Rusland, waarbij de "territoriale integriteit" van het land hersteld is. Daar hoort ook de Krim bij, zegt een Franse diplomatieke bron tegen persbureau Reuters. Dat Oekraïense schiereiland werd in 2014 door Rusland ingenomen. Volgens de bron is het aan de Oekraïense president Zelensky om te bepalen wat hij ziet als een militaire overwinning, en zal Frankrijk daarbij helpen. De Franse president Macron kwam vanochtend aan in Kiev, voor een ontmoeting met Zelensky. "Dit is een belangrijk moment, het is een boodschap van eenheid gericht aan de Oekraïners", zo zei Macron bij het verlaten van de trein. Macron heeft de afgelopen maanden soms boze reacties opgeroepen in Kiev, bijvoorbeeld met zijn bewering dat Rusland niet "vernederd" moet worden en zijn nadruk op aanhoudende diplomatie met Rusland. Baby's die geboren zijn in Cherson na 24 februari, worden automatisch Russisch staatsburger. Dat zegt Kirill Stremousov, sinds de Russische bezetting een van de hoogste bestuurders in de zuidelijke Oekraïense regio, tegen het Russische persbureau Spoetnik. "Ook weeskinderen zullen worden geregistreerd als Russen." Volgens Stremousov, zelf een Oekraïner, hebben sinds de bezetting al zo'n 10.000 mensen in de regio een Russische paspoort aangevraagd, maar dat cijfer is niet onafhankelijk te verifiëren. Igor Denisov, voormalig aanvoerder van het Russisch voetbalelftal, heeft zich publiekelijk uitgesproken tegen de oorlog in Oekraïne. Hij is de meest prominente Russische sporter die nog in Rusland woont en zich zo openlijk uitspreekt tegen president Poetin, met gevaar voor eigen vrijheid. Denisov spreekt zich uit in een interview op het YouTube-kanaal Nobel, van de Armeens-Russische sportjournalist Nobel Arustamyan. "Misschien beland ik in de cel of word ik vermoord vanwege deze woorden, maar ik zeg het zoals het is", zegt Denisov. Lees meer:||https://nos.nl/liveblog/2432857-macron-belooft-zes-extra-houwitsers-aan-oekraine-kamer-met-spoed-meer-wapens-naar-oekraine
2022-06-16||Kabinet laat klokkenluiderkwestie bij NPO onderzoeken|| Het kabinet laat onderzoek doen naar de gang van zaken rond een melding van een klokkenluider bij de Nederlandse Publieke Omroep (NPO). Dat schrijft minister Dijkgraaf (Onderwijs, Cultuur en Wetenschap) in een brief aan de Tweede Kamer. Volgens BNR Nieuwsradio meldde de klokkenluider zich in 2020 bij Tweede Kamerleden Zohair El-Yassini (VVD) en Harry van der Molen (CDA) met informatie over het omzeilen van het salarisplafond voor presentatoren bij de publieke omroep. De Kamerleden zochten contact over deze zaak met toenmalig minister Slob, die de klokkenluider verwees naar de hoogste ambtenaar op het ministerie van OCW: Marjan Hammersma. Met Hammersma voerde de klokkenluider een vertrouwelijk gesprek. Na het gesprek hoorde de klokkenluider niets meer over de kwestie, aldus BNR. Journalisten die werkzaam zijn voor de nieuwszender wezen de klokkenluider er recent op dat Hammersma ten tijde van het vertrouwelijke gesprek een privérelatie had met toenmalig NPO-bestuursvoorzitter Shula Rijxman. Hammersma heeft dat nooit aan de klokkenluider duidelijk gemaakt. "Had ik geweten van de privérelatie, dan had ik het gesprek nooit gevoerd", zegt de klokkenluider tegen de journalisten. Minister Dijkgraaf schrijft dat onderzocht zal worden hoe het ministerie met de melding van de klokkenluider is omgegaan, "en hoe dit zich verhoudt tot de rijksbrede en departementale regels en procedures en codes bij dergelijke meldingen". De Auditdienst Rijk (ADR) voert het onderzoek uit. Frederieke Leeflang, de opvolger van Rijxman bij de NPO, zei vorige week tegen BNR dat Rijxman mogelijk in strijd met de gedragscode van de NPO gehandeld heeft.||https://nos.nl/artikel/2432989-kabinet-laat-klokkenluiderkwestie-bij-npo-onderzoeken
2022-06-16||'Mannen die Nederlandse doodschoten in Colombia hadden drugsbaas als doelwit'|| Het doelwit van de schutters die gisteren in een restaurant in Colombia een Nederlandse toerist doodschoten, was vermoedelijk een Braziliaanse drugscrimineel. Dat schrijven Colombiaanse media en persbureau AFP op basis van een verklaring van de lokale politie. De drugshandelaar zou bij de aanval om het leven zijn gekomen. Het gaat om de 42-jarige Afonso Celso Caldas de Lima, schrijft onder meer de Colombiaanse krant El Espectador. Hij stond in Brazilië aan het hoofd van een criminele organisatie. In 2016 werd de Braziliaan veroordeeld tot 24 jaar cel vanwege drugshandel, maar hij wist te ontsnappen uit de gevangenis van de Braziliaanse stad Manaus, aldus El Espectador. Sindsdien wordt hij gezocht door de internationale politieorganisatie Interpol. Eerder werd al duidelijk dat het 27-jarige Nederlandse slachtoffer volgens de lokale autoriteiten was omgekomen door een verdwaalde kogel. Ooggetuigen zeiden dat twee mannen het restaurant binnenkwamen en begonnen te schieten. Volgens lokale media zat het Nederlandse slachtoffer, een vrouw uit de provincie Gelderland, aan een tafel naast die van de drugscrimineel. Omroep Gelderland meldt dat de vrouw in Eck en Wiel woonde, een dorp in de gemeente Buren. Het schietincident gebeurde in de zuidelijke stad Leticia, op de grens met Peru. Behalve de twee dodelijke slachtoffers raakten nog twee anderen gewond. Het zou gaan om mannen die in Leticia wonen. Zij liggen met lichte verwondingen in het ziekenhuis. De schutters zijn nog altijd voortvluchtig. Het Nederlandse ministerie van Buitenlandse Zaken staat de nabestaanden van de omgekomen vrouw bij.||https://nos.nl/artikel/2432986-mannen-die-nederlandse-doodschoten-in-colombia-hadden-drugsbaas-als-doelwit
2022-06-16||Boze boeren kiezen Barneveld als locatie voor stikstofprotest|| Het heeft er alle schijn van dat de grote boerenactie tegen de stikstofmaatregelen volgend week op het terrein van een boer in Barneveld wordt gehouden. Omroep Gelderland heeft van meerdere organisaties gehoord dat de boeren kiezen voor een plek in de Gelderse Vallei, Eerder was al duidelijk dat er te weinig draagvlak is voor een manifestatie in Den Haag.  Naar verwachting wordt de actie van volgende week drie tot vier keer zo groot als het protest van 1 oktober 2019, toen duizenden boeren zich verzamelden op het Malieveld in Den Haag. Er wordt nu rekening gehouden met 20.000 tot 30.000 boeren. Vanmiddag was er overleg tussen de gemeente Barneveld, vertegenwoordigers van boerenorganisaties en de politie over het boerenprotest op 22 juni. Melkveehouder Jeroen van Maanen, de organisator van het protest, was ook aanwezig. Volgens Van Maanen is er bewust gekozen voor de Gelderse Vallei, omdat de stikstofplannen daar de meeste impact hebben. "Alle boerenorganisaties zijn het erover eens dat er één grote actiedag moet komen. Bewust niet in Den Haag, omdat we Den Haag de rug toekeren. We hebben altijd mee willen denken, constructief meegepraat en als je dan twee jaar later een plan ziet waarin niets gedaan is met onze inbreng, dan hebben we dus twee jaar voor jan lul meegepraat." De gemeente Barneveld wacht nog op een formele aanvraag voor een demonstratievergunning, maar zegt de actie wel toe te willen staan. "We hebben met de organisatoren naar een paar locaties gekeken en één locatie gevonden die wellicht geschikt is", zegt de woordvoerder tegen Omroep Gelderland. "We beseffen dat het een hele grote actie wordt, dus als we vandaag of morgen de aanvraag binnen hebben, gaan we kijken of het qua verkeersveiligheid en openbare orde haalbaar is. We begrijpen van de boeren dat het een positieve actie moet gaan worden." Aan het verschaffen van de vergunning zijn wel voorwaarden verbonden. Een daarvan is dat het geen boerenfeest wordt en dat er geen alcohol geschonken wordt, als honderden dan wel duizenden boeren bij elkaar komen. Voorzitter Wim Brouwer van LTO Gelderse Vallei wil al wel iets zeggen over de aard van het protest: "Het zal niet maatschappij-ontwrichtend zijn, want we willen de burgers achter ons houden. Maar het verkeer zal er natuurlijk wel wat van merken."||https://nos.nl/artikel/2432981-boze-boeren-kiezen-barneveld-als-locatie-voor-stikstofprotest
2022-06-16||Nieuwe regering Australië scherpt klimaatdoel voor 2030 fors aan|| De nieuwe regering in Australië heeft haar klimaatdoel voor 2030 aangescherpt. De pas aangetreden premier Anthony Albanese wil de uitstoot van broeikasgassen in dat jaar met 43 procent hebben teruggebracht ten opzichte van 2005. De voormalige - conservatieve - regering mikte nog op een reductie van 26 tot 28 procent. Albanese had al beloofd met ambitieuzere klimaatdoelen te komen dan zijn voorganger Morrison. Die laatste stond juist bekend als voorstander van de kolenindustrie en het uitblijven van een Australische doelstelling kwam hem internationaal op forse kritiek te staan. Uiteindelijk maakte Morrison vorig jaar bekend dat het land in 2050 klimaatneutraal wil zijn. Dat plan blijft ongewijzigd. Hoe de nieuwe regering de plannen precies wil uitwerken, is nog niet duidelijk. Volgens persbureau AP is het goed mogelijk dat het nieuwe parlement druk zal uitoefenen op de regering om het klimaatdoel nog verder aan te scherpen. De Groenen streven onder meer naar een reductie van 75 procent. Met de nieuwe doelstelling komt Australië dichter in de buurt van de plannen van andere ontwikkelde economieën. Canada heeft zich bijvoorbeeld een broeikasgasafname van 40 procent ten doel gesteld, de Verenigde Staten mikken op 52 procent. De voorbije jaren kampte Australië meermaals met natuurgeweld, dat mede door klimaatverandering werd veroorzaakt. Het besluit van de regering valt samen met een energiecrisis in het land. De minister van Energie spoorde inwoners van deelstaat New South Wales eerder vandaag aan om de lichten 's avonds pas laat aan te doen, om te voorkomen dat het energienet plat komt te liggen. De minister drong er bij de 8 miljoen inwoners van de deelstaat op aan om tussen 18.00 en 20.00 uur de lampen nog uit te laten. Australië is een van de grootste exporteurs van kolen en vloeibaar aardgas, maar kampt sinds een maand met een energiecrisis. Driekwart van de elektriciteit in het land wordt opgewekt met behulp van kolen. Maar verschillende kolencentrales kampten de afgelopen weken met storingen, terwijl de vraag naar elektriciteit vanwege de winter juist toeneemt. Ook de hoge energieprijzen wereldwijd spelen een belangrijke rol.||https://nos.nl/artikel/2432976-nieuwe-regering-australie-scherpt-klimaatdoel-voor-2030-fors-aan
2022-06-16||Dit is 'Victor Muller', de Russische spion die stage wilde bij Strafhof|| "Details over nieuw ontdekte profielen van de Russische geheime dienst", twitterde de ogenschijnlijk bevlogen student, met een link naar het bijbehorende Bellingcat-artikel. Wat hij er niet bij vertelde, is dat 'Victor Muller' zélf een geheim agent van de Russische geheime dienst GROe was. Volgens inlichtingendienst AIVD is Muller namelijk een illegal, een spion die met een valse identiteit een nepleven opbouwt. Wie is deze Muller echt? En wat is er waar van zijn verhaal? De opmerkelijke tweet hoorde bij een zorgvuldig opgebouwde online- en offline-persoonlijkheid, met een - volgens de AIVD verzonnen - jeugd in Brazilië en Argentinië. Die dekmantel gebruikte hij om te solliciteren bij het Internationaal Strafhof in Den Haag, waar hij werd toegelaten om stage te lopen als junior analist. Een buitenlandse inlichtingendienst tipte de AIVD, melden bronnen aan de NOS. Daardoor kon de spion snel in de kraag worden gevat. Inmiddels is hij uitgezet naar Brazilië, waar hij volgens het Braziliaanse ministerie van Justitie is vastgezet. Daarmee wisten de inlichtingendiensten te voorkomen dat Muller kon spioneren bij het Internationaal Strafhof. Hij zou dan toegang hebben tot het kantoor en de computersystemen van het Strafhof. Het verhaal dat Victor volgens de AIVD had ingestudeerd was dat hij in 1989 in Brazilië werd geboren. Hij had een moeilijke jeugd gehad, leefde lange tijd in Argentinië en sprak daardoor niet vloeiend Portugees. Dat verzonnen verleden was behoorlijk gedetailleerd, blijkt uit AIVD-informatie. Zo zou zijn moeder haar vlinderverzameling hebben moeten verkopen om een medische behandeling te kunnen betalen. Zijn favoriete horecatentjes, hoeveel huur hij betaalde, de relatie met zijn vader: het is tot in detail gefabriceerd. In werkelijkheid blijkt de ontmaskerde man een Rus te zijn, Sergej Tsjerkasov genaamd en vier jaar ouder dan de leeftijd van Victor Muller. Volgens de Braziliaanse justitie kwam hij pas in 2010 in Brazilië aan. Wie zijn foto door gezichtsherkenningssoftware haalt, had al kunnen achterhalen dat zijn verhaal niet klopte. Hij is namelijk te zien als jonge twintiger op foto's in een Russisch militair uniform en met Russische vrienden. Een legerverleden ligt voor de hand, aangezien Tsjerkasov op een gegeven moment moet zijn gerekruteerd door de GROe, de militaire inlichtingendienst. In dezelfde periode dat hij naar Brazilië vertrekt, begint hij ook met het construeren van zijn online identiteit. Hij maakt een Facebookprofiel en een twitteraccount met zijn valse identiteit aan, waar vooral foto's van hem op zijn motor zijn te zien. In 2014 vertrekt Tsjerkasov naar Dublin om te studeren aan Trinity College. Vanaf 2018 studeert hij internationale betrekkingen aan de Johns Hopkins universiteit in Baltimore (VS). Die universiteit meldt dat hij daar in 2020 is afgestudeerd. Volgens zijn eigen profiel gaf hij in Dublin ook Engelse les en werkte hij in de Verenigde Staten als freelance-vertaler voor bedrijven of bij rechtszaken, maar dat is niet bevestigd. Aan Johns Hopkins kreeg hij les van de Oekraïense hoogleraar Eugene Finkel. Die schrijft vanavond op Twitter dat hij nooit het vermoeden heeft gehad dat zijn student een GROe-spion was, en dat hij een intelligente student was. Ook schrijft Finkel dat het hem zeer spijt dat hij een aanbevelingsbrief voor hem geschreven heeft voor het Strafhof in Den Haag. Of Tsjerkasov in Ierland en de Verenigde Staten ook spionagewerk heeft gedaan, is niet bekend. In zijn Amerikaanse tijd woonde hij naar eigen zeggen in Arlington, waar ook het Pentagon zetelt. Veel federale overheidsinstellingen zijn gevestigd in het nabije Washington DC. In zijn Amerikaanse periode begint hij ook een politiek weblog. Daarin neemt hij, voor een Russische spion, opmerkelijke standpunten in. In een van zijn zes blogs heeft hij het over "Poetin-kanker" die zich over de wereld verspreidt. Hij roept Zuid-Amerikaanse landen op om de hulp van Amerika in te roepen om te democratiseren, en beweert dat militair ingrijpen in Syrië geen zin heeft. Ook op z'n twitteraccount laat hij zich kritisch uit over Rusland. Recent keerde hij volgens de Braziliaanse justitie terug naar Brazilië, om zich voor te bereiden op zijn vertrek naar Nederland.||https://nos.nl/artikel/2432973-dit-is-victor-muller-de-russische-spion-die-stage-wilde-bij-strafhof
2022-06-16||Taakstraf en behandeling voor rechts-radicale Rotterdammer die Rutte bedreigde|| Een 47-jarige man uit Rotterdam heeft een taakstaf van 140 uur opgelegd gekregen voor bedreiging en opruiing. Daarnaast blijft hij twee jaar onder toezicht van de reclassering en moet hij zich laten behandelen. De man, Ben van der K., had in Telegramgroepen geschreven dat 'de misdadige misleider Mark Rutte tegen de muur moet worden gezet'. Ook had hij gezegd dat politieagenten geëlimineerd moesten worden en dat 'het jachtseizoen geopend was'. Volgens de rechter zijn deze teksten "een aanmoediging om geweld te gebruiken". De rechts-radicale man had eerder tegenover de rechter verklaard dat hij met zijn boodschappen zijn boosheid wilde uiten over de coronamaatregelen. "Ik houd ervan stevig en duidelijk te zijn. Dat is de aard van het beestje." Hij beriep zich verder op de vrijheid van meningsuiting. De rechter beaamde dat de vrijheid van meningsuiting inderdaad een fundament is van de rechtsstaat, maar die vrijheid niet absoluut is. "De rechtbank wil met de straf aan verdachte en anderen in de samenleving duidelijk maken dat er grenzen zijn aan wat men over anderen kan roepen en dat het overschrijden van die grenzen consequenties heeft." Van der K. is al decennialang een bekende activist in Rotterdam, schrijft de regionale omroep Rijnmond. Hij protesteerde eerder tegen migratie, de islam, de EU en linkse politici. De man werd eerder veroordeeld voor discriminatie en verstoring van de openbare orde. De rechter zei dat bij de Rotterdammer een antisociale persoonlijkheidsstoornis is vastgesteld. "De verdachte zit vooral opgesloten in zijn eigen denkwereld en gevoelsleven. Het ontbreekt hem aan empathie en hij is vervreemd geraakt van de gangbare waarden en normen in de maatschappij."||https://nos.nl/artikel/2432971-taakstraf-en-behandeling-voor-rechts-radicale-rotterdammer-die-rutte-bedreigde
2022-06-16||Coen en Sander bedanken luisteraars in laatste show: 'Jullie groeiden mee'|| Na zestien jaar hebben radiodj's Coen Swijnenberg en Sander Lantinga voorlopig de laatste uitzending van hun Coen en Sander Show gepresenteerd op Radio 538. Vorige maand werd bekend dat de radiozender hun show uit de dagelijkse programmering haalt. De zender schroeft de frequentie van het programma na de zomer terug van vier dagen naar één dag per week. De radiopresentatoren benadrukten in hun voorlopig laatste uitzending dat het besluit van 538 niet hun eigen keuze was, maar dat ze de toekomst positief tegemoetzien. "En we gaan door", zei Lantinga, doelend op de nazomer, als de Coen en Sander Show terugkeert op de vrijdagmiddag. "Dit is gewoon een pauze. En het is misschien anders en even wennen, maar het zal ook weer als vanouds zijn." Het duo was zestien jaar lang iedere werkdag te horen in hun eigen programma, eerst op NPO 3FM en daarna op Radio 538. "Ik wil uit de grond van mijn hart alle luisteraars bedanken", zei Lantinga. "Zij zijn zestien jaar met ons meegegroeid." De presentator vertelde dat hij en Swijnenberg de afgelopen weken veel hartverwarmende berichten hebben binnengekregen van luisteraars. "Dan besef je waar radio om gaat en waarom radio het mooiste medium ter wereld is. Het werkt een-op-een, van maker naar consument. Ik vind het heel mooi dat wij samen een stukje van jouw leven hebben mogen bepalen." De Haagse band Di-rect sloot de laatste dagelijkse uitzending af met het nummer 'Times are changing'. "Want tijden veranderen", aldus Swijnenberg. "En ook al heb je er zelf niet voor gekozen, het kan nog steeds goed zijn": Eerder greep Radio 538 al in bij de ochtendshow van Frank Dane. Hij werd begin dit jaar onverwachts vervangen door Wietze de Jager en Klaas van der Eerden. Ook bij NPO 3FM zijn er wisselingen van de wacht. Zo moeten presentatoren Sander Hoogendoorn en Frank van der Lende vanaf eind volgende week stoppen met hun programma, in beide gevallen niet uit vrije wil. De luistercijfers van de twee zenders waar nu de meeste veranderingen worden doorgevoerd - NPO 3FM en Radio 538 - lopen al jaren terug, zoals onderstaande grafiek laat zien: De percentages in bovenstaande grafiek zeggen niet alles over het aantal absolute luisteraars. Het marktaandeel wordt berekend door te kijken naar de luistertijd: hoe langer mensen naar een bepaald radiostation luisteren, hoe hoger het marktaandeel van die zender is.||https://nos.nl/artikel/2432970-coen-en-sander-bedanken-luisteraars-in-laatste-show-jullie-groeiden-mee
2022-06-16||Gemeenten mogen elektrische rijders in 2023 parkeerkorting geven|| Vanaf volgend jaar mogen gemeenten de parkeertarieven voor elektrische auto's en auto's die op waterstof rijden verlagen. Het kabinet gaat daar de Gemeentewet voor aanpassen. De korting gaat gelden voor auto's en bestelbussen die helemaal geen uitlaatgassen uitstoten, dus hybride auto's zijn ervan uitgesloten. Het gaat om korting op betaalde parkeerplaatsen en parkeergarages en op parkeervergunningen. "Gemeenten krijgen hiermee een extra instrument in hun gereedschapskoffer om te werken aan schone lucht en minder verkeersherrie in hun stad of dorp", zegt staatssecretaris Heijnen van Infrastructuur en Waterstaat. Of gemeenten hiervoor kiezen en waar in de gemeenten die kortingen dan gelden, bepaalt de gemeenteraad. Van de negen miljoen personenauto's in Nederland zijn er nu 300.000 volledig uitstootvrij. Dat zijn er in 2030 naar verwachting twee miljoen.||https://nos.nl/artikel/2432965-gemeenten-mogen-elektrische-rijders-in-2023-parkeerkorting-geven
2022-06-16||Geen zitting in 1500 zaken, maar stapels bij rechtbank torenhoog|| In Gelderland komen 1500 verdachten van lichte vergrijpen niet voor de rechter. Dat heeft het Openbaar Ministerie besloten omdat er in de provincie een tekort aan politierechters is. Het OM legt verdachten in plaats daarvan zelf een straf op, of kiest ervoor een zaak helemaal te seponeren. In dat laatste geval gaat een verdachte vrijuit. Het OM Oost-Nederland sprak vandaag van een ingrijpende maatregel. Hoogleraar Henny Sackers, verbonden aan de rechtenfaculteit in Nijmegen, beaamt dat. Hij sluit niet uit dat er de komende tijd elders in het land nog meer zaken geseponeerd zullen worden. Dat de krapte nu als eerste in Gelderland zichtbaar wordt, heeft volgens Sackers een paar oorzaken. In die provincie liggen relatief veel zaken op de plank die door een politierechter afgehandeld moeten worden. Het gaat dan om bijvoorbeeld winkeldiefstal, openbare dronkenschap of lichte verkeersovertredingen: straffen waarvoor het OM ook zelf een boete of taakstraf van maximaal 180 uur op mag leggen. Tijdens de eerste coronalockdown konden veel van die zaken niet worden afgehandeld, waardoor deze zich opstapelden. "Het probleem werd vervolgens groter, doordat er in die periode nieuwe zaken bij kwamen die aan corona gelinkt waren, zoals het negeren van de avondklok", legt Sackers uit. Tegelijkertijd mag het OM zaken niet eindeloos op de plank laten liggen. Het Europees Verdrag voor de Rechten van de Mens verplicht overheden om zaken binnen een redelijke termijn voor de rechter te brengen. Als richtlijn wordt hiervoor een termijn van 1,5 tot 2 jaar aangehouden voor eenvoudige strafzaken, aldus Sackers. Dat het OM er nu voor kiest 1500 gevallen niet voor te laten komen, is volgens de hoogleraar strafrecht uitzonderlijk. "Als dit betekent dat er meer ruimte komt voor zwaardere strafzaken zoals zedenzaken - waarvan er nu al te veel op de plank liggen - dan ben ik niet tegen", zegt Sackers. "Maar als ze zaken seponeren waar slachtoffers bij betrokken zijn, dan kan dat het vertrouwen in de rechtspraak schaden." Dat ziet ook Slachtofferhulp. "Zij zijn al slachtoffer van een misdrijf. Als hun zaak geseponeerd wordt, worden ze ook nog slachtoffer van het systeem", zegt voorzitter Rosa Jansen. Zij vreest dat er tussen de geseponeerde zaken ook slachtoffers van geweld of woninginbraak zitten. "Die hebben vaak ook de nodige schade. Als een zaak dan onvoorwaardelijk wordt geseponeerd, blijf je met die schade achter." Zulke schade hoeft niet alleen materieel van aard te zijn; het kan ook om immateriële pijn gaan die zonder zitting niet formeel erkend wordt. Zittingen hebben namelijk ook een psychologische functie, stelt Jansen. "Voor slachtoffers is erkenning heel belangrijk en een strafzitting draagt daar enorm aan bij. Vaak is zo'n zitting het begin van herstel. Als je dat wordt ontnomen, is dat een hard gelag." Wordt een zaak geseponeerd, dan staan slachtoffers niet direct met lege handen. Zij kunnen een artikel 12-procedure in werking zetten, waarbij ze alsnog vervolging kunnen afdwingen via een gerechtshof. Maar gebeurt dat straks op grote schaal, dan ondergraaft dat volgens hoogleraar Sackers juist de nieuwe maatregel. "Dan heb je alsnog een rechter nodig en komt je besluit als een boomerang terug." Het besluit de 1500 zaken te laten liggen, is volgens Sackers "een noodverbandje op een structureel tekort aan strafrechters". Volgens hem zijn momenteel overal tekorten aan rechters, iets wat ook erkend wordt door de Raad voor de rechtspraak. "Als je het aantal opleidingsplaatsen nu uitbreidt, zijn we 10 tot 12 jaar verder voordat nieuwe mensen als politierechter aan de slag kunnen." Sackers sluit niet uit dat het OM in de toekomst vaker voor seponeren zal kiezen. "Het is niet alleen de case load die door corona te hoog is, maar het zit 'm ook in de zware strafzaken, zoals Marengo." Bij zulke grote zaken zijn voor langere tijd veel rechters betrokken, die vervolgens niet inzetbaar zijn voor politierechterwerk. "Het zijn allerlei oorzaken die nu bij elkaar komen", besluit Sackers. "Dat heeft nu tot deze drastische beslissing geleid."||https://nos.nl/artikel/2432964-geen-zitting-in-1500-zaken-maar-stapels-bij-rechtbank-torenhoog
2022-06-16||Berlijn: Rusland wil gasprijs opdrijven door te dreigen met dichtdraaien gaskraan|| Duitsland krijgt sinds twee dagen fors minder gas geleverd uit Rusland. Terwijl de Duitse bondskanselier Scholz op bezoek is in Oekraïne, waarschuwt het Russische gasbedrijf Gazprom nu dat de gastoevoer mogelijk helemaal stopt. Dat zou op korte termijn grote gevolgen hebben voor Duitsland. Volgens de Russische ambassadeur in Berlijn kan de gasaanvoer via de Nord Stream 1-pijpleiding door onderhoudsproblemen en benodigde reparaties compleet stil komen te liggen. Tegen de Russische krant Kommersant zou de ambassadeur gezegd hebben: "Ik denk dat dat een catastrofe voor Duitsland zou zijn". Duitsland is erg afhankelijk van Russisch gas. Vorig jaar kwam meer dan de helft van al het gas dat Duitsland invoerde uit Rusland. Inmiddels is die afhankelijkheid iets afgenomen, onder andere doordat bedrijven contracten met Russische gasleveranciers hebben laten aflopen vanwege de inval in Oekräine en elders gas hebben ingekocht. Toch komt nog altijd circa een derde van de gasimporten uit Rusland. De Russische gasleverancier Gazprom verwees dinsdag naar problemen bij de reparatie van onderdelen van de pijplijn. Daardoor zou er 40 procent minder gas geleverd kunnen worden. Een dag later schroefde Gazprom dat op naar 60 procent minder.  Kijk hier hoe de gasprijs wordt opgestuwd door de verminderde gastoevoer uit Rusland:  De overheidsorganisatie die onder andere toeziet op de energiedistributie bevestigt dat er sinds gisternacht 60 procent minder gas binnenkomt. Tegen de Rheinische Post zei voorzitter Müller van het Bundesnetzagentur dat als Gazprom wekenlang slechts 40 procent van de afgesproken hoeveelheid gas zou leveren via de Nord Stream-pijpleiding, Duitsland een probleem heeft. "Dat zou onze situatie aanzienlijk verslechteren. We kunnen het misschien in de zomer uithouden, want dan is het stookseizoen voorbij. Het is nu echter absoluut noodzakelijk dat wij de opslagfaciliteiten vullen om de winter door te komen - zelfs met Russisch gas." Ondertussen meldt het Duitse Siemens, dat onderdelen voor de pijplijn produceert, dat het inderdaad bezig is met de reparatie van een van de gasturbines die nodig zijn om het gas onder druk door de leidingen te laten stromen. Om technische redenen kan die turbine alleen in Canada gerepareerd worden. En omdat Canada vanwege de oorlog sancties heeft ingesteld, kan de turbine niet teruggestuurd worden, aldus Siemens. In Duitsland hechten ze weinig geloof aan de Russische verklaring voor de verminderde gastoevoer. "Op dit ogenblik kunnen wij niet bevestigen dat er een oorzakelijk verband bestaat tussen het ontbreken van een gascompressor aan Russische zijde en de grote afname van het aanbod", zegt het Duitse agentschap. En ook minister Habeck van Economische Zaken en Klimaat denkt dat er iets anders zit achter de teruggeschroefde leveringen. Het klopt dat de onderdelen regelmatig naar Canada gaan voor onderhoud, zegt hij in een videoboodschap op Twitter. En het klopt ook dat we met Canada in gesprek zijn over of ze onder de sancties vallen. Maar daar hadden we de tijd voor, want het onderhoud stond pas voor het najaar gepland. "Daarom ben ik ervan overtuigd dat het om een politieke actie gaat, en dat de technische redenen slechts uitvluchten zijn." Ook het stapsgewijs terugschroeven van de gaslevering is doelbewust, volgens minister Habeck. Hij denkt dat president Poetin op die manier de gasprijs wil opdrijven. Rusland verkoopt weliswaar minder gas, maar kan er daardoor meer aan verdienen. Of Rusland binnenkort helemaal niet meer levert, vindt Müller, de baas van het netwerkagentschap, lastig te voorspellen. "Het was tot nu toe de Russische logica om Duitsland gas te willen blijven verkopen. Maar we kunnen niets uitsluiten." Minister Habeck prees gisteravond alle Duitsers die inmiddels energie besparen. Elke kilowattuur telt, benadrukte hij.||https://nos.nl/artikel/2432962-berlijn-rusland-wil-gasprijs-opdrijven-door-te-dreigen-met-dichtdraaien-gaskraan
2022-06-16||Commissie wil Oekraïne als kandidaat-EU-lid, stelt eisen voor vervolg|| De Europese Commissie adviseert morgen om Oekraïne kandidaat-lid te maken van de Europese Unie. Dat zeggen betrouwbare bronnen tegen de NOS. De Commissie zegt in het voorstel dat het land nog wel stappen moet zetten voor er ook echt onderhandeld gaat worden over toetreding, onder meer op het gebied van de rechtsstaat en anti-corruptie. Het advies is voor de 27 lidstaten van de Europese Unie die er volgende week op een top in Brussel over willen besluiten. Daarvoor moeten alle landen op één lijn zitten. Als de lidstaten het advies volgen, kan er normaal gesproken meteen onderhandeld worden over aanpassingen die Oekraïne moet doen om volwaardig lid te worden. Maar door de formulering die de Commissie nu kiest, gaat het mogelijk nog lang duren voor er gesproken kan worden. Deze nieuwe tussenstap die de Commissie bepleit, lijkt een handreiking naar landen als Nederland die vinden dat Oekraïne nog lang niet klaar is voor het kandidaat-lidmaatschap. Het lijkt een compromisvoorstel om wel die eerste stap te kunnen zetten: Oekraïne kandidaat-lid maken. Dat is een belangrijk politiek signaal dat een grote meerderheid van de landen in de EU wil geven. President Zelensky vraagt al sinds het begin van de oorlog met Rusland om toetreding van zijn land tot de Europese Unie. De Commissie adviseert morgen ook over Moldavië en Georgië, die ook lid willen worden van de Europese Unie. Volgens de Commissie kan Moldavië ook kandidaat-lid worden, maar voor dat land worden nog meer voorwaarden verbonden aan het starten van de onderhandelingen. Georgië, dat ook een aanvraag heeft ingediend, kan de kandidaat-status volgens de Commissie pas krijgen nadat aan een lange lijst met voorwaarden is voldaan.||https://nos.nl/artikel/2432960-commissie-wil-oekraine-als-kandidaat-eu-lid-stelt-eisen-voor-vervolg
2022-06-16||Rode Kruis gaat tenten weer afbreken, heeft forse kritiek op COA|| Het Rode Kruis zegt dat de asielzoekers die in tenten bij het aanmeldcentrum in Ter Apel moeten slapen niet goed worden verzorgd. De organisatie spreekt van een "onmenselijke situatie" en zegt daardoor de asielzoekers niet goed te kunnen helpen. Het Rode Kruis heeft besloten de tenten binnen enkele dagen weer af te breken. De hulporganisatie plaatste de tenten eerder deze week op verzoek van het Centraal Orgaan opvang Asielzoekers (COA). Eten, drinken en andere hulp valt altijd onder de verantwoordelijkheid van het COA, zegt het Rode Kruis. Volgens de hulporganisatie is dat niet goed gegaan: asielzoekers die in de tenten moesten slapen kregen van 22.00 uur 's avonds tot 13.00 uur de volgende dag geen eten en drinken. Het COA erkent dat en noemt de situatie "inhumaan". De organisatie was het overzicht kwijt over hoeveel mensen er in de tenten verbleven, zegt bestuursvoorzitter Milo Schoenmaker. De veiligheid in de tenten was in het geding omdat er te weinig beveiligers in Ter Apel waren. Ook werd er gestolen uit tenten en waren er opstootjes, aldus het Rode Kruis. Uiteindelijk hebben Rode Kruismedewerkers zelf eten en drinken uitgedeeld. De hulporganisatie heeft nu besloten de tenten bij het asielzoekerscentrum snel weg te halen. "Op deze manier kunnen wij niet werken", zegt directeur Marieke van Schaik. Het COA meldt dat het eten en drinken nu wel goed geregeld is. Toch blijft het Rode Kruis bij de beslissing om de tenten af te breken. "De tenten zijn geen goede oplossing, want de mensen worden er niet goed verzorgd", zegt een woordvoerder van het Rode Kruis. "Er moet een andere, politieke oplossing komen." Milo Schoenmaker van het COA is het met het Rode Kruis eens. Ook vanavond is het weer erg druk bij het asielzoekerscentrum. Hoewel er nu nog mensen in de tenten slapen, staan er toch ook asielzoekers buiten het hek. Daar heeft niet iedereen eten gekregen, laat het Rode Kruis weten. Bussen brengen ongeveer tweehonderd wachtenden naar andere locaties, zegt Schoenmaker. In Veendam en Stadskanaal kunnen deze asielzoekers overnachten. Tweehonderd anderen krijgen een slaapplek vanavond, belooft het COA. Dat kan in een sporthal, in een tentje of op een stoel in het aanmeldcentrum zijn.||https://nos.nl/artikel/2432957-rode-kruis-gaat-tenten-weer-afbreken-heeft-forse-kritiek-op-coa
2022-06-16||BOOS-uitzending over The Voice wint Zilveren Nipkowschijf|| De Zilveren Nipkowschijf gaat dit jaar naar de uitzending van het BNNVARA-programma BOOS over The Voice of Holland. Volgens de jury van de prestigieuze mediaprijs heeft de uitzending, die in januari opzien baarde met een onderzoek naar seksueel grensoverschrijdend gedrag bij The Voice, tot een groots resultaat geleid. "In vrijwel ieder gezin, in iedere schoolklas en op iedere werkplek worden gesprekken gevoerd over machtsmisbruik en seksuele intimidatie." Het is voor het eerst dat de Zilveren Nipkowschijf, van oudsher een televisieprijs, wordt uitgereikt aan de makers van een online programma. Volgens de jury heeft BOOS bewezen dat snelheid bij online niet ten koste hoeft te gaan van diepgang. "Het team van Tim Hofman heeft laten zien dat een onbevangen bevragen van de macht, diepgaande journalistiek en een nadrukkelijke keuze voor het perspectief van het slachtoffer samen tot een groots resultaat kunnen leiden." BOOS-presentator Tim Hofman noemt de prijs een waanzinnige eer: Hij benadrukt dat hij die met gepaste trots in ontvangst neemt, mede namens de slachtoffers die in de uitzending aan het woord kwamen. "Je krijgt een prijs voor een dossier dat heel grauw en lelijk was. Maar dit is wel waar je als journalist op hoopt: dat je een verhaal brengt van iemand die zelf niet de macht heeft om dat zonder camera te brengen. Dat dat nu wordt bekroond en weer een podium krijgt, daar kunnen we alleen maar blij mee zijn." Andere genomineerden voor de Zilveren Nipkowschijf waren de VPRO-reportageserie Mijn vader de gelukszoeker en de politieke dramaserie Het jaar van Fortuyn van de Avrotros.  Dit is de prijswinnende uitzending van BOOS: Ook het VPRO-radioprogramma Bureau Buitenland is in de prijzen gevallen. Het middagprogramma op NPO Radio 1 kreeg de Zilveren Reissmicrofoon voor het beste audioprogramma. Volgens de jury is het programma een "schraag" onder de radiozender en zijn de uitzendingen urgenter dan ooit. Presentatoren Tim de Wit en Sophie Derkzen zijn goed ingevoerd in de onderwerpen die ze met hun gasten bespreken, vindt de jury. "Of het nou gaat over de verkiezingen in Libanon, het conflict tussen Saudi-Arabië en Iran of over de vele journalisten die tijdens het uitoefenen van hun werk worden vermoord, er wordt journalistiek van een hoog niveau bedreven." Andere genomineerden voor de Zilveren Reissmicrofoon waren NPO Radio 4-presentator Jet Berkhout en de NPO Radio 1-podcast De onbekende kinderen van Westerbork van de NOS. De Ere Zilveren Reissmicrofoon gaat naar Hans Hogendoorn, werd vorige maand al bekend. De 74-jarige Hogendoorn stopte dit jaar na meer dan veertig jaar als 'vaste stem' van NPO Radio 1. Hij leent zijn kenmerkende stem nog wel dagelijks aan het radioprogramma Met het oog op morgen van de NOS. De jury noemt Hogendoorn een auditief uithangbord, die ons heeft geleerd "wat het verschil is tussen een stem hebben en een stem zijn". Journalist en presentator Paul Witteman kreeg de Ere Zilveren Nipkowschijf uitgereikt. De 75-jarige Witteman viel in de prijzen vanwege zijn jarenlange oeuvre, met onder andere programma's als Het Lagerhuis, Nova, Pauw & Witteman en recent Podium Witteman. De presentator won de 'echte' Nipkowschrijf al in 1998, en volgens de jury staat zijn reputatie nog steeds. Een speciale vermelding is er dit jaar voor de organisatie van het het Eurovisie Songfestival in Rotterdam in 2021. "Van het decor, de video, de augmented reality, tot de regie en de presentatie: uit alles bleek dat de Nederlandse televisie- en evenemententechniek tot de internationale top behoort", eerde de jury het team van de NPO, NOS en Avrotros.||https://nos.nl/artikel/2432950-boos-uitzending-over-the-voice-wint-zilveren-nipkowschijf
2022-06-16||Duitsland steunt EU-kandidaat-lidmaatschap Oekraïne|| Duitsland steunt het kandidaat-lidmaatschap van Oekraïne. "Het land is deel van de Europese familie", zei bondskanselier Scholz vanmiddag bij zijn bezoek aan Kiev. Het Duitse standpunt over het lidmaatschap van Oekraïne was lange tijd onduidelijk. Ook de Franse president Macron, de Italiaanse premier Draghi en de Roemeense president Iohannis lieten vandaag aan president Zelensky persoonlijk weten voorstander te zijn van een kandidaat-lidmaatschap van Oekraïne. "Ik zie de steun van alle leiders. Ook alle hulp van bondskanselier Scholz", reageerde Zelensky: De Europese Commissie komt morgen met een advies over een kandidaat-lidmaatschap van de Europese Unie voor Oekraïne. De verwachting in Brussel is dat dit advies positief uitvalt. Voor Oekraïne zou het een belangrijke stap zijn naar een daadwerkelijk lidmaatschap van de EU. Maar een positief advies van de Commissie is slechts een eerste stap. Alle 27 EU-landen moeten vervolgens nog instemmen met de kandidaat-status van Oekraïne. Oost-Europese landen zien Oekraïne liever vandaag dan morgen kandidaat-lid worden. Sommige landen willen zelfs dat er voor Oekraïne een versnelde procedure komt. Vooral dat laatste gaat de meeste landen te ver. Die landen zijn wel voor het kandidaat-lidmaatschap maar willen daarna geen stappen overslaan. En dan zijn er nog landen waar de twijfel fundamenteler is, waaronder Denemarken, Portugal en Nederland. Nederland zou het liefst zien dat de Europese Commissie voorwaarden formuleert waaraan Oekraïne aan moet voldoen nog vóórdat het land kandidaat-lid kan worden: kandidaat-kandidaat dus. Maar de verwachting is dat dat niet zal gebeuren. De Nederlandse regering is in het algemeen terughoudend als het gaat om uitbreiding van de Europese Unie. Dat bleek bijvoorbeeld bij de kandidaat-lidstaten Albanië en Noord-Macedonië. Nederland staakte nog maar zeer recent het verzet tegen het verder spreken met die landen. Naast Albanië en Noord-Macedonië zijn ook Turkije, Servië en Montenegro kandidaat-lid.  En in het geval van Oekraïne speelt nog iets anders. Toetreding van dat land ligt politiek extra gevoelig. In 2016 stemden de Nederlanders in een referendum tegen een associatieverdrag tussen Oekraïne en de EU, met als doel de onderlinge banden aan te halen. Het verdrag kwam er toch, maar Nederland kreeg de garantie dat het geen opstapje was voor een lidmaatschap van de EU. Volgende week bespreken de EU-landen het kandidaat-lidmaatschap van Oekraïne op een top in Brussel. Nederland zou het besluit daar kunnen tegenhouden met een veto, want alle landen moeten ermee instemmen.  Zo'n veto is onwaarschijnlijk, zeggen bronnen tegen de NOS. Nederland hoopt vooralsnog dat de Europese Commissie de bezwaren meeneemt in het advies. Als Oekraïne daadwerkelijk kandidaat-lid wordt, moet het daarna een lange lijst van hervormingen doorvoeren om echt lid te worden van de Europese Unie. Zo moeten er onafhankelijke rechters zijn, moet de corruptie bestreden worden en mag het land niet in staat van oorlog zijn. De lijst met voorwaarden is in 1993 vastgelegd en is voor ieder land hetzelfde. Tijdens het toetredingsproces krijgt een kandidaat-lid hulp en financiële steun van de EU. Desondanks kan het proces lang duren. Zowel premier Rutte als de Franse president Macron spreekt over "mogelijk tientallen jaren". Het proces kan ook stopgezet of deels teruggedraaid worden als er onvoldoende voortgang geboekt wordt.||https://nos.nl/artikel/2432947-duitsland-steunt-eu-kandidaat-lidmaatschap-oekraine
2022-06-16||Schiphol begrenst aantal vertrekkende passagiers, vooral in juli veel gedupeerden || Schiphol beperkt in juli en augustus het dagelijkse aantal passagiers dat van de luchthaven gebruikmaakt. In juli mogen er dagelijks maximaal 67.500 reizigers vertrekken, in augustus gaat het om 72.500 reizigers. De maatregel is noodzakelijk vanwege het personeelstekort bij de beveiliging op Schiphol. Met name tussen 7 en 31 juli worden veel reizigers de dupe van de maatregel. De luchthaven moet in die periode gemiddeld 13.500 passagiers per dag afwijzen. Hoeveel passagiers in augustus niet terechtkunnen op het vliegveld, zal Schiphol binnen twee weken bekendmaken. Dit zeiden operationeel directeur Patricia Vitalis en bestuursvoorzitter Dick Benschop op de persconferentie: "De vraag die we verwachten deze zomer is hoger dan de capaciteit die we met alle eerder genomen maatregelen kunnen bereiken", zei topman Dick Benschop in een persconferentie. "Het is niet verantwoord om op goed geluk de zomer in te gaan. We laten het er niet op aankomen. We zijn verantwoordelijk voor de veiligheid van onze passagiers en medewerkers." Tientallen tot enkele honderden vluchten op de drukste dagen in juli worden geschrapt. Schiphol zegt dat de pijn evenredig wordt verdeeld over de luchtvaartmaatschappijen. "We motiveren de luchtvaartmaatschappijen om te vertrekken vanaf regionale luchthavens. Daar is nog ruimte", zegt Vitalis. In de meivakantie werden met name in de weekenden ook al vluchten geschrapt, maar daarbij ging het om tientallen annuleringen. Bovendien ging het toen veelal om lijnvluchten. Nu zullen ook vakantievluchten geraakt worden. Het is aan luchtvaartmaatschappijen en reisaanbieders om geschrapte vluchten te verplaatsen of definitief te annuleren en passagiers om te boeken. Corendon liet vanmiddag weten dat het 150 vluchten verplaatst van Schiphol naar Rotterdam The Hague Airport. Transavia biedt vanaf 7 juli veel minder stoelen te koop aan en denkt ook dat het boekingen moet annuleren. Eerder vandaag werd bekend dat reiskoepel ANVR naar de rechter stapt om Schiphol te dwingen de schade door geschrapte vluchten te vergoeden. De koepel is bang dat reisorganisaties failliet gaan als ze uit eigen zak reizigers moeten compenseren voor geannuleerde of aangepaste vakanties. ||https://nos.nl/artikel/2432946-schiphol-begrenst-aantal-vertrekkende-passagiers-vooral-in-juli-veel-gedupeerden
2022-06-16||KLM en reisorganisaties leggen rekening van geschrapte vluchten bij Schiphol|| Meerdere reisorganisaties gaan Schiphol verantwoordelijk stellen voor de schade die ze ondervinden van het schrappen van vluchten op de luchthaven vanwege het personeelstekort. Het niet doorgaan van deze vluchten treft duizenden passagiers per dag. Ook KLM en Transavia houden Schiphol verantwoordelijk voor de financiële gevolgen van de maatregel. Transavia spreekt van een enorme strop "voor onze passagiers en ons bedrijf". De Consumentenbond bereidt een massaclaim voor voor mensen die losse tickets hebben geboekt. De speciale website gaat morgen online. "Schiphol doet alsof ze het probleem heeft opgelost, maar legt het op het bordje van de airlines. Ze hebben dit probleem zelf veroorzaakt", zegt directeur Oostdam van de reiskoepel ANVR. Eerder vandaag werd bekend dat de ANVR naar de rechter stapt om Schiphol te dwingen de schade door geschrapte vluchten te vergoeden. De koepel is bang dat reisorganisaties failliet gaan als ze uit eigen zak reizigers moeten compenseren voor geannuleerde of aangepaste vakanties. Transavia zet de verkoop van tickets vanaf Amsterdam voor de periode vanaf 7 juli zo goed als stop, zegt een woordvoerder. Ook zullen er vluchten moeten worden geannuleerd. Welke dat zijn, wordt de komende week duidelijk. Reisorganisatie Corendon reageerde al eerder vandaag, vooruitlopend op de van vanavond, waar Schiphol zijn plannen officieel presenteerde. Corendon verplaatst in juli en augustus zo'n 150 vluchten van Schiphol naar Rotterdam The Hague Airport. Corendon zei niet te willen afwachten "hoeveel vluchten het moet inleveren" op Schiphol. Corendon laat in een verklaring weten dat aan de verplaatsing van de vluchten gewerkt is sinds de chaotisch verlopen meivakantie op Schiphol. "Door snel te handelen hadden we de mogelijkheid om de beperkte ruimte te gebruiken die er in Rotterdam nog was", zegt directeur Steven van der Heijden. Naast de 150 te verplaatsen vluchten annuleert Corendon 35 vluchten. Dat gebeurt volgens de reisaanbieder door vluchten samen te voegen. Met de ingrepen zegt het bedrijf een kwart van de eigen vluchten vanaf Schiphol weg te halen. "We begrijpen dat sommige klanten het vervelend vinden om vanaf een andere luchthaven te vertrekken, maar het is een beter alternatief dan de hele vakantie te moeten annuleren", aldus Van der Heijden.||https://nos.nl/artikel/2432943-klm-en-reisorganisaties-leggen-rekening-van-geschrapte-vluchten-bij-schiphol
2022-06-16||Brede kritiek in Tweede Kamer op coronaplannen voor lange termijn|| Van de kant van zowel de coalitie als de oppositie klinkt stevige kritiek op de langetermijncoronastrategie van het kabinet. Kamerleden noemen de plannen onvoldoende uitgewerkt en zeggen dat minister Kuipers (D66) verantwoordelijkheden afschuift. CDA-Kamerlid Van den Berg zei in debat met de minister van Volksgezondheid dat ze er "buikpijn" van krijgt dat concrete plannen zo lang op zich laten wachten. "Je moet het dak repareren als de zon schijnt", zei ze. "Maar ik heb nog geen aanpak gezien voor als het weer niet goed gaat." Ondertussen ziet het RIVM een forse toename van het aantal coronagevallen en wordt rekening gehouden met een nieuwe golf. "'De minister lijkt te hopen dat het met die volgende coronagolf allemaal mee gaat vallen", zei SP-Kamerlid Hijink. "Dat hoop ik ook, maar bereid je voor op het ergste." Afgelopen maandag stuurde Kuipers zijn langetermijnstrategie naar de Kamer. Kern is dat algemene coronamaatregelen zoals een lockdown moeten worden voorkomen met specifieke maatregelen per branche. Sectoren moeten zich van het kabinet zelf voorbereiden op specifieke maatregelen, maar ze hebben daarbij nog veel vragen. "Waarom zegt de minister niet wat wel en niet werkt?", zei PVV-Kamerlid Agema over de volgens haar "belabberde" aansturing van het kabinet. "De minister wil niet meer de verantwoordelijkheid nemen voor het beleid", concludeerde GroenLinks-Kamerlid Westerveld. PvdA-Kamerlid Kuiken noemde de plannen van Kuipers een lege huls. VVD'er Tielen wilde zover niet gaan, want "daarvoor zit er nog net te veel in". Maar ze erkende dat de kabinetsplannen veel vragen oproepen. "Kuipers moet duidelijk maken hoe gezamenlijke verantwoordelijkheid eruit ziet." Minister Kuipers weerspreekt de zorgen en kritiek uit de Kamer. Hij denkt dat alle sectoren begin juli hun coronaplannen en een 'maatregelenladder' in grote lijnen klaar hebben. Deze sectorplannen zullen "de basis" zijn voor eventuele maatregelen, zegt de minister. Hij is ervan overtuigd dat deze sectoren bij een opleving "hun verantwoordelijkheid nemen" om maatregelen te nemen. Kuipers zegt dat in de vorige coronacrisis veel sectoren, zoals bijvoorbeeld de cultuursector en de sportclubs, met klem hebben gezegd dat ze genoeg kennis in huis hebben om zelf te bepalen wat er nodig is. De minister van Volksgezondheid zegt ook dat de GGD binnen zes weken zo'n 3 miljoen mensen kan vaccineren. En het lukt ook, denkt hij, om het aantal IC-bedden snel op te schalen.||https://nos.nl/artikel/2432942-brede-kritiek-in-tweede-kamer-op-coronaplannen-voor-lange-termijn
2022-06-16||Jongen (13) overleden na aanrijding op weg naar school || Een jongen van 13 uit de gemeente Leudal (Limburg), die vanochtend zwaargewond raakte bij een verkeersongeluk in Horn, is aan zijn verwondingen overleden. De leerling was op weg naar scholengemeenschap Sint Ursula in Horn. Toen hij rond 08.00 uur de N273 bij Horn overstak, werd hij aangereden door een bus. Hij werd zwaargewond overgebracht naar het ziekenhuis in Maastricht, waar hij in de loop van de middag is overleden. Waardoor het ongeval heeft kunnen gebeuren, is niet bekend. "De oversteekplaats voor fietsers hier is overzichtelijk. Je ziet het verkeer goed aankomen. Wellicht heeft de laagstaande zon een rol gespeeld en heeft de fietser de bus niet gezien", vertelt de plaatselijke correspondent van 1Limburg. Op scholengemeenschap Sint Ursula is het bericht van het ongeluk en het overlijden van de jongen hard aangekomen. "De verslagenheid op school is groot", zegt directeur Danny Hermans. "We hebben alle leerlingen naar huis gestuurd en ook de schoolreisjes zijn afgelast."||https://nos.nl/artikel/2432935-jongen-13-overleden-na-aanrijding-op-weg-naar-school
2022-06-16||Ook op langere termijn fors minder vluchten vanaf Schiphol, vanwege milieueisen|| Er valt niet te ontkomen aan een structurele inkrimping van het aantal vluchten vanaf Schiphol. Het kabinet werkt aan ingrijpende maatregelen, omdat de luchthaven niet voldoet aan de eisen voor geluidsoverlast, stikstof en fijnstof. Haagse bronnen zeggen dat Schiphol zeker 10 procent moet inleveren. Het aantal toegestane vluchten zou dan van 500.000 naar 450.000 per jaar gaan en misschien zelfs 420.000. De cijfers staan nog niet helemaal vast. In december werd al duidelijk dat er grote zorgen waren bij het kabinet over de situatie van de nationale luchthaven. De problemen rond geluidsoverlast, stikstof en fijnstof bleken toen al veel groter dan gedacht. Bovendien beschikt Schiphol niet over de noodzakelijke natuurvergunning. Juridische adviseurs van het kabinet drongen vorig jaar al aan op drastische maatregelen. Die gaan er nu komen, bevestigen Haagse bronnen. Minister Harbers van Infrastructuur en Waterstaat wil nog voor de zomer een knoop doorhakken om de eisen voor geluidsoverlast en fijnstof te halen. Eerder voorgestelde ingrepen om de geluidsoverlast te beperken, zoals het verleggen van de start- en landingsbanen, leveren onvoldoende resultaat op. Harbers wil in het openbaar nog niet ingaan op de uitgelekte cijfers. Hij zegt dat hij bezig is met het vergaren van informatie en dat hij daarna met een plan naar buiten komt. "Ik ben bezig met alle puzzelstukjes bij elkaar brengen", aldus de minister. "Er is nog geen kabinetsbesluit en dat is klaar als het klaar is." De inkrimping komt bovenop de uitvallende vluchten waar Schiphol momenteel mee kampt vanwege het personeelstekort. Vanavond houdt de directie van de luchthaven een persconferentie over het schrappen van vluchten in de komende zomervakantie. Snijden in het aantal vluchten op Schiphol ligt gevoelig, omdat het kabinet de luchthaven als banenmotor ziet.||https://nos.nl/artikel/2432934-ook-op-langere-termijn-fors-minder-vluchten-vanaf-schiphol-vanwege-milieueisen
2022-06-16||Brandbrief: drempel tot abortus te hoog bij kwetsbare vrouwen|| De abortuszorg in Nederland is niet voor alle vrouwen goed toegankelijk. Door "een weeffout" in de financiering van een abortus worden de kosten bij bepaalde vrouwen niet vergoed. Een coalitie van artsen, verloskundigen en ngo's roept zorgminister Ernst Kuipers in een brandbrief op om dit probleem met spoed op te lossen. De oproep zal voor Kuipers niet als donderslag bij heldere hemel komen, zegt Jasper Kuipers. "Het is immers al een tijdje bewolkt." Als directeur van de medische ngo Dokters van de Wereld is hij de initiatiefnemer van deze actie. Volgens hem speelt dit probleem al jaren en treft het een kleine maar diverse groep mensen, onder wie kwetsbare vrouwen. Bij die laatste groep gaat het om vrouwen die illegaal in het land verblijven en bijvoorbeeld gedwongen in de prostitutie werken. Maar ook internationale studentes of vrouwen van expats vallen eronder. Eén ding hebben ze gemeen: ze hebben geen legaal werk. En daar ligt de kern van het probleem, want een abortus wordt via werkgeverspremies vergoed. In maart deed minister Kuipers de belofte om gelijkwaardige toegang tot abortuszorg te garanderen. Dit was een reactie op Kamervragen over hoe abortuszorg voor gevluchte Oekraïense vrouwen in Nederland is geregeld. Oekraïners verkeren juridisch gezien in een soortgelijk niemandsland als de andere vrouwen die geen vergoeding krijgen. Ze hoeven zich niet als asielzoeker te melden, hebben niet per se een baan bij een Nederlandse werkgever en vallen daarom niet onder de Wlz. Het probleem, volgens de abortuscoalitie, is dat de minister alleen de toegankelijkheid voor Oekraïense vrouwen wilde garanderen. "Vanwege de oorlog is dit nu eenmaal een zichtbare groep. Overigens is voor de Oekraïense vrouwen nog niets gedaan", zegt Jasper Kuipers. "Maar los nou eens die weeffout in de financiering op. Dan hebben die andere vrouwen die tussen wal en schip vallen er ook baat bij." Minister Kuipers legt de verantwoordelijkheid bij de abortusklinieken. Volgens hem zouden abortusklinieken met de subsidies die ze ontvangen voldoende buffers hebben kunnen opbouwen om de behandelingen (deels) zelf te financieren. Volgens Femke van Straaten, directeur van Abortuskliniek Amsterdam, ontstaat op deze manier willekeur. Bij haar kliniek hoeven vrouwen die het volledige bedrag niet kunnen betalen, dat ook niet te doen. Er wordt dan gevraagd wat wel mogelijk is om te betalen. Per casus wordt dat bekeken, een minimumbedrag hanteert de kliniek niet. "Maar het punt is: deze willekeur moet je niet willen hebben. De keuzes rondom een abortus zorgen al voor veel stress, en daar komt nog eens stress bovenop om geld bij elkaar te schrapen." Daarnaast zijn er ook abortusklinieken die de kosten niet voor hun eigen rekening nemen. Volgens Van Straaten zitten de abortusklinieken niet op royale buffers zoals de minister beweert. Ook speelt deze problematiek vooral in de Randstad. Dus de abortusklinieken daar zullen het grootste deel van de rekening krijgen. Een landelijke oplossing ziet zij als het meest passend. Een optie zou zijn dat het ministerie een fonds in het leven roept waaruit de zorg voor deze kleine groep wordt vergoed. Op het ministerie zien ze dat niet zitten. "Het is moeilijk te beargumenteren waarom abortuszorg wel vergoed zou moeten worden voor ongedocumenteerde vrouwen maar niet voor andere niet Wlz-verzekerden, zoals buitenlandse vrouwen die voor een abortus naar Nederland komen of buitenlandse studenten die niet Wlz verzekerd zijn", zegt een woordvoerder. "Er ontbreekt een objectief criterium voor de afbakening van de doelgroep en dat is niet wenselijk. Vandaar de keuze om dit aan de inschatting van klinieken zelf over te laten." Jasper Kuipers is teleurgesteld in de reactie. "Dit is een vraagstuk dat je anno 2022 in Nederland niet zou moeten willen hebben. Terwijl we ons druk maken over toegang tot abortus in Polen of de toegang tot abortus in de Verenigde Staten, kijken we eigenlijk weg van wat er op onze eigen stoep gebeurt."||https://nos.nl/artikel/2432932-brandbrief-drempel-tot-abortus-te-hoog-bij-kwetsbare-vrouwen
2022-06-16||Verdachte van moord op Xavier Durlinger (19) in Sittard vrijgelaten|| De jongen die verdacht wordt van de moord op Xavier Durlinger (19), de eveneens 19-jarige Luca M. uit Sittard, is vrijgelaten. Volgens de raadkamer van de rechtbank Limburg zijn er niet langer "ernstige bezwaren" tegen de vrijlating.  De vrijlating van Luca gebeurt tegen de zin van het Openbaar Ministerie, zegt een woordvoerder tegen de regionale omroep 1Limburg. "Voor het OM is hij nog steeds een verdachte in deze zaak." Het is nog niet bekend of het OM tegen de vrijlating in beroep gaat. Het lichaam van Xavier Durlinger werd op 19 mei gevonden in een bosgebied bij Sittard. Luca M. claimt een alibi te hebben voor het moment van de moord; hij was ergens anders. Het alibi wordt ondersteund door verklaringen van zijn moeder. M. heeft ook dna afgestaan, dat niet overeenkomt met dna dat is aangetroffen op de plek van de moord. Op de plek is wel het dna van een nog onbekende man gevonden. Luca M. werd op 31 mei opgepakt, nadat onder andere het tv-programma Opsporing Verzocht aandacht had besteed aan de zaak. Hij wordt door justitie verdacht van moord dan wel doodslag. 1Limburg publiceerde delen van een video waarin de verdachte en het latere slachtoffer een hoogoplopend conflict hebben. Luca wordt daarin door Xavier en een aantal vrienden op zijn knieën gedwongen. Luca liet op zijn beurt in een opgenomen telefoongesprek weten Xavier te willen vermoorden. Luca's advocaat Luuk Dacier zei eerder dat de video en het telefoongesprek niet van recente datum waren. Hij noemt het nu terecht dat de man is vrijgelaten. "Hij heeft een alibi en hij heeft vrijwillig meegewerkt aan dna-onderzoek. Dan is dit de enige juiste beslissing", aldus de advocaat. Dacier wijst erop dat er alternatieve scenario's en motieven zijn voor de moord of doodslag, die ook zijn vastgelegd in het dossier rond deze zaak.||https://nos.nl/artikel/2432927-verdachte-van-moord-op-xavier-durlinger-19-in-sittard-vrijgelaten
2022-06-16||AIVD: infiltratie Russische spion bij Strafhof voorkomen|| De inlichtingendienst AIVD zegt voorkomen te hebben dat een Russische geheimagent als stagiair aan de slag kon bij het Internationaal Strafhof in Den Haag. De man is in april na aankomst in Nederland op een vliegtuig naar Brazilië gezet. Dat is het land waarvandaan hij naar Nederland kwam. Ook is hij tot ongewenst vreemdeling verklaard. Volgens de AIVD deed de Rus Sergej Vladimirovitsj Tsjerkasov (36) zich voor als een Braziliaan met de naam Viktor Muller Ferreira. Tsjerkasov is volgens de dienst een agent van de Russische militaire inlichtingendienst GROe. "Dit type inlichtingenofficier staat beter bekend als een illegal: iemand die zeer langdurig en uitgebreid is getraind", schrijft de AIVD. "Doordat illegals zich voordoen als buitenlander, kunnen zij bij informatie komen die ontoegankelijk is voor een Russisch persoon." Voor het opbouwen van een betrouwbare dekmantel nemen Russische inlichtingendiensten jaren de tijd, zegt de AIVD. De dienst zegt dat de dreiging die van de inlichtingenofficier uitging "in potentie zeer hoog" was. Hij wijst erop dat een spion binnen het Internationaal Strafhof van grote waarde kan zijn voor Russische inlichtingendiensten. Zo doet het hof op dit moment onderzoek naar mogelijke oorlogsmisdaden van Rusland in Oekraïne. Als de man was aangenomen, had hij volgens de AIVD inlichtingen kunnen verzamelen, bronnen kunnen spotten of rekruteren en toegang kunnen krijgen tot digitale systemen. Ook had hij mogelijk strafzaken binnen het ICC kunnen beïnvloeden. De AIVD heeft ook de dekmantel bijgevoegd die bij de man is aangetroffen. Dat is een document, oorspronkelijk in het Portugees, waarin informatie staat over de valse Braziliaanse identiteit van de man. Volgens de AIVD is het document medio 2010 opgesteld. De informatie is vermoedelijk opgeschreven om uit het hoofd te leren. In het document staan persoonsgegevens die bij deze identiteit horen, informatie over zijn ouders, grootouders, zijn levensloop en gedetailleerde informatie over de plekken waar hij opgroeide. De federale politie in Brazilië heeft de man na terugkeer aangehouden wegens valsheid in geschrifte. Hij deed zich sinds 2010 voor als Braziliaans staatsburger en zou de identiteit hebben aangenomen van iemand waarvan de ouders dood zijn. Nadat hij onder de valse identiteit in Ierland en de VS had gewoond, is hij recent teruggekeerd naar Brazilië om zijn vertrek naar Nederland voor te bereiden. Volgens de politie had hij een aanstelling bij het Strafhof voor een proefperiode van een halfjaar bij de afdeling Vooronderzoek. De AIVD zegt niet hoe de man op het spoor is gekomen. Rusland heeft nog niet op de zaak gereageerd.||https://nos.nl/artikel/2432926-aivd-infiltratie-russische-spion-bij-strafhof-voorkomen
2022-06-16||Drie verdachten van bedreiging burgemeester Halsema opgepakt|| De politie heeft de afgelopen weken drie mannen opgepakt die ervan verdacht worden de Amsterdamse burgemeester Halsema online te hebben bedreigd. Dat meldt het Openbaar Ministerie (OM) vandaag. De mannen zijn tussen de 18 en 24 jaar en komen uit Hollands Kroon, Den Bosch en Dokkum. De bedreigingen werden gestuurd naar aanleiding van het besluit van de gemeente dat Ajax niet op het Museumplein gehuldigd zou worden. Die beslissing had Halsema in samenspraak met de officier van justitie en de Amsterdamse politiechef genomen. Door personeelstekort waren er volgens hen te weinig beveiligers beschikbaar om de huldiging goed te laten verlopen. De beslissing leidde tot onvrede bij supportersverenigingen van Ajax en Ajax-fans. Halsema werd naar eigen zeggen bedolven onder bedreigingen en deed aangifte. De drie verdachten verschijnen 30 juni en 7 juli voor de rechter. Wat zij precies aan de burgemeester schreven en of ze dat via sociale media deden of via email, wil het Openbaar Ministerie nog niet bevestigen. Naast de drie, heeft de politie ook een gesprek gehad met een 13-jarige verdachte uit Culemborg in het bijzijn van zijn ouders. Hij kreeg een reprimande en het advies om een excuusbrief aan de burgemeester te schrijven. Naast de drie aangehouden verdachten zijn nog meer verdachten op het politiebureau ondervraagd. Mogelijk volgen er nog meer aanhoudingen, meldt de politie. Ajax werd 11 mei landskampioen door Heerenveen met 5-0 te verslaan. Het kampioensfeest werd gehouden in de Johan Cruijff Arena.||https://nos.nl/artikel/2432913-drie-verdachten-van-bedreiging-burgemeester-halsema-opgepakt
2022-06-16||Variabele energierekening bij Eneco per 1 juli lager|| De variabele energierekening gaat bij Eneco per 1 juli omlaag. De gas- en lichtrekening voor een huishouden met een gemiddeld verbruik (1200 m3 gas en 2250 KWh) daalt met 28 euro op maandbasis. 10 euro is het gevolg van lagere energieprijzen en 18 euro door de btw-verlaging per 1 juli. Energiebedrijf Essent kondigde twee weken geleden aan dat de variabele tarieven omhoog gaan, en voor een gemiddeld huishouden 49 euro per maand stijgen. De prijzen voor gas en stroom zijn bij Essent ook na die verhoging nog steeds lager dan bij Eneco, blijkt uit prijzen die zijn bevestigd door beide energieleveranciers. Eneco zegt dat de lagere prijzen het gevolg zijn van de eigen manier van inkopen, waarbij de prijzen van maand op maand enorm kunnen verschillen. "We geven de prijsvoordelen ook door aan onze klanten", zegt een woordvoerder. Iedere maand is er een nieuwe groep klanten voor wie het variabele tarief vastgesteld wordt. De tarieven voor de groep die per 1 augustus aan de beurt is worden in de komende weken bepaald. Eneco heeft samen met Essent en Vattenfall ruim driekwart van de Nederlandse energiemarkt in handen. Dat de energieprijzen van gas en elektriciteit heel erg beweeglijk zijn en het lastig maken om de tarieven vast te stellen, blijkt de laatste dagen weer. De afgelopen weken schommelden de gasprijzen tussen de 80 en 90 euro per MWh. Maar de berichten deze week van het Russische gasbedrijf Gazprom dat er minder gas door gaspijpleiding Nordstream1 zal stromen en ook Italië minder geleverd krijgt jaagt de gasprijs op. Op de gasbeurs kost een MWh gas inmiddels 146 euro.||https://nos.nl/artikel/2432910-variabele-energierekening-bij-eneco-per-1-juli-lager
2022-06-16||Te weinig rechters in Gelderland, 1500 rechtszaken geschrapt|| Het Openbaar Ministerie brengt in Gelderland zo'n 1500 zaken niet voor de politierechter vanwege een personeelstekort bij de rechtbank. Het OM Oost-Nederland spreekt van een drastische maatregel, die nodig is om de grote voorraad aan strafzaken kleiner te maken. Het gaat om zaken die al meer dan anderhalf jaar op de plank liggen en waarvoor maximaal een jaar cel kan worden gegeven, zoals een enkele diefstal, verkeersovertredingen of het bezit van wiet. De zaken worden afgedaan door het OM zelf, met een strafbeschikking, of gaan helemaal niet meer door en worden geseponeerd. Hoewel rechtbanken elders ook kampen met personeelstekorten, is een maatregel als deze daar volgens het landelijke OM niet aan de orde. "Op dit moment kampt de rechtbank Gelderland met een zodanig tekort aan rechters dat niet alle strafzaken kunnen worden behandeld", zegt rechtbankpresident Rémy van Leest. "Onze rechters zijn ook nodig om andere zaken te behandelen zodat mensen verder kunnen met hun leven, zoals echtscheidingen, ondertoezichtstellingen en arbeidsconflicten." Ook zijn strafzaken complexer geworden, waardoor ze meer tijd kosten en leidde het coronavirus er bovendien toe dat de achterstand verder opliep. Om ervoor te zorgen dat er niet weer een grote achterstand ontstaat, gaan OM en rechtbank veel meer gebruikmaken van de strafbeschikking. Ook worden rechters die eerst andere rechtsgebieden behandelen, ingezet voor het strafrecht. OM en rechtbank zeggen zich te realiseren dat het voor slachtoffers zeer pijnlijk kan zijn dat een strafzaak niet doorgaat. Dat betreuren ze, "want slachtoffers verdienen het dat recht wordt gedaan aan wat hen is overkomen". Slachtoffers kunnen bezwaar maken tegen de beslissing om een zaak niet te behandelen. Dat kan door een zogenoemde artikel-12-procedure bij het gerechtshof, meldt het OM. Ook de Raad voor de Rechtspraak noemt het "moeilijk te accepteren" dat verdachten in Gelderland door personeelsgebrek niet voor de rechter komen, maar bevestigt dat grote aantallen sepots in de rest van het land niet aan de orde zijn. Op dit moment worden veel nieuwe rechters opgeleid.||https://nos.nl/artikel/2432906-te-weinig-rechters-in-gelderland-1500-rechtszaken-geschrapt
2022-06-16||Kevin Spacey ontkent in Britse zedenzaak, mag proces in vrijheid afwachten || Kevin Spacey is voor het eerst bij de rechtbank in Londen verschenen vanwege de mogelijke aanranding van drie mannen. Spacey nam alleen het woord om zijn naam, geboortedatum en adres te geven. Zijn advocaat verklaarde wel dat Spacey alle beschuldigingen ontkent. De 62-jarige acteur werd bij aankomst in het Westminster Magistrates Court omringd door tientallen journalisten en cameramensen. Na ongeveer een half uur kreeg hij te horen dat hij de komende zitting in vrijheid mag afwachten en verliet hij de rechtbank weer. Die zitting staat gepland op 14 juli. Spacey arriveerde onder grote mediabelangstelling:||https://nos.nl/artikel/2432905-kevin-spacey-ontkent-in-britse-zedenzaak-mag-proces-in-vrijheid-afwachten
2022-06-16||Politie neemt 1,4 miljoen aan cash in beslag bij drugsverdachte|| Een man van 24 uit Bussum is in een woning in het Utrechtse Lopikerkapel aangehouden. Hij wordt verdacht van het handelen in drugs en witwassen en zit vast voor verhoor. De man werd dinsdag aangehouden na doorzoekingen van woningen in Bussum, Hilversum en Lopikerkapel. Daarbij vond de politie verschillende verdovende middelen, een stroomstootwapen en 1,4 miljoen euro aan contant geld. Ook zijn ook ruim 134.000 euro aan cryptovaluta, twee auto's en twee Rolex-horloges in beslag genomen. De politie heeft in het onderzoek versleutelde berichten van een ontmantelde chatdienst gebruikt. "Uit de chatgeschiedenis van de 24-jarige man blijkt dat hij zich vermoedelijk bezig had gehouden met het kopen, verkopen en/of leveren van verschillende soorten (hard)drugs", meldt de politie.||https://nos.nl/artikel/2432903-politie-neemt-1-4-miljoen-aan-cash-in-beslag-bij-drugsverdachte
2022-06-16||Morgen hitteprotocol op wegen in zuiden van Nederland|| Rijkswaterstaat stelt morgen een hitteprotocol in op de snelwegen in Zuid-Holland, Zeeland, Noord-Brabant en Limburg. In die provincies stijgt volgens het KNMI de temperatuur dan naar boven de 30 graden. Tussen 10.00 en 20.00 uur worden automobilisten met pech direct geholpen, zegt Rijkswaterstaat. Rijkswaterstaat zet extra materieel in om gestrande automobilisten op de snelweg direct naar een veilige plek te brengen, zoals een tankstation of parkeerplaats. Met het protocol moet worden voorkomen dat mensen lang in de tropische hitte moeten wachten. Met hoge buitentemperaturen kan de temperatuur van het wegdek oplopen tot boven de 50 graden. "We vinden het onwenselijk dat gestrande weggebruikers bij hoge temperaturen in de zon langdurig op een berger moeten wachten", zegt Rijkswaterstaat, dat automobilisten verder adviseert voldoende drinkwater en een paraplu mee te nemen voor als ze onverhoopt stranden.||https://nos.nl/artikel/2432899-morgen-hitteprotocol-op-wegen-in-zuiden-van-nederland
2022-06-16||Donny M. nu ook verdacht van bezit kinderporno|| Justitie heeft de aanklacht tegen Donny M. (22) uitgebreid. Naast de verdenking van het ontvoeren en vermoorden van de 9-jarige Gino, wordt de man uit Sittard nu ook verdacht van het bezit van kinderporno. De uitbreiding van de aanklacht wordt gemeld door de regionale omroep 1Limburg. Later vandaag zal justitie een toelichting geven. Verdachte Donny M. werd op 4 juni opgepakt, drie dagen nadat Gino vermist was geraakt. Kort nadat Donny in zijn appartement in Geleen werd aangehouden, vond de politie tientallen meters verderop het lichaam van de jongen. De raadkamer van de Rechtbank Limburg heeft vanmiddag besloten dat het voorarrest van M. met negentig dagen wordt verlengd. In het kader van het politieonderzoek naar de zaak heeft de politie bewoners en automobilisten vanmiddag opnieuw gevraagd om camerabeelden beschikbaar te stellen. De politie wil vooral reconstrueren wat er op 1 juni is gebeurd tussen 18.30 en 19.30 uur, toen Gino verdween uit een speeltuin in Kerkrade en waarschijnlijk door de verdachte is overgebracht naar Geleen. "Camerabeelden van zowel gevels als bijvoorbeeld ook dashcam blijven vaak maar een bepaalde periode bewaard", aldus de politie. "Daarom is er besloten nog eenmaal deze oproep te doen en nogmaals intensief in te zetten op buurtonderzoek. Omwonenden in Kerkrade zijn al meermaals benaderd om hun verhaal te doen over wat ze mogelijk gezien of gehoord hebben. Vandaag wordt daar nogmaals grootschalig op ingezet." Eerder werd al duidelijk dat de verdachte de politie de plek had getoond waar Gino lag. Het is onduidelijk of dat ook een schuldbekentenis was. De verdachte mag geen contact hebben met de buitenwereld, hij praat alleen met zijn advocaten. M. werd in 2017 veroordeeld voor een zedendelict. Hij kreeg toen bijna vijf maanden jeugddetentie opgelegd en moest zich laten behandelen in een kliniek in Eindhoven. Of hij Gino ook heeft misbruikt, is vooralsnog onduidelijk.||https://nos.nl/artikel/2432898-donny-m-nu-ook-verdacht-van-bezit-kinderporno
2022-06-16||Mobiliteitsinstituut: gebruik OV op 80 procent ten opzichte van 2019|| Het gebruik van het openbaar vervoer ligt nu op zo'n 80 procent van 2019. Staatssecretaris Heijnen van Infrastructuur heeft die cijfers van het 'Kennisinstituut voor Mobiliteitsbeleid' (KiM) naar de Tweede Kamer gestuurd. Volgens het instituut reizen gemiddeld net zoveel mensen voor uitstapjes of sociale bezoeken met trein, bus, tram en metro als voor de coronaperiode. Maar de doordeweekse forensen zijn niet allemaal teruggekeerd. Vervoerders zien dat nog steeds veel mensen thuiswerken. Het KiM voorziet dat volgend jaar het aantal reizigers nagenoeg op hetzelfde niveau komt als in 2019 (99 procent) en dat het in 2026 is gestegen naar 108 procent. Het instituut heeft ook nog een alternatieve raming opgesteld. Daarin wordt onder meer rekening gehouden met een corona-opleving en beperkende maatregelen in het najaar en een groter economisch effect van de oorlog in Oekraïne. In dat scenario verwacht het instituut dat 96 procent van de reizigers uit 2019 volgend jaar met het openbaar vervoer reist. Heijnen baseert zich bij haar mobiliteitsbeleid vooral op de ramingen van het KiM. Ze wijst er wel op dat ook andere partijen prognoses maken over het OV-gebruik. De prognoses van de NS en van regionale vervoerders over de reizigersaantallen in 2023 zijn gemiddeld somberder. Volgens de staatssecretaris is de toekomst lastig te voorspellen en laten de verschillende prognoses zien dat er onzekerheid is over volgend jaar. Maar in de verdere toekomst voorzien de prognoses van het KiM en anderen allemaal een grote toename van het OV-gebruik. Deze week waarschuwden de provincies het kabinet niet te snel te stoppen met financiële noodsteun van het openbaar vervoer. Ze zijn bang dat zonder steun veel lijnen moeten sluiten.||https://nos.nl/artikel/2432895-mobiliteitsinstituut-gebruik-ov-op-80-procent-ten-opzichte-van-2019
2022-06-16||Reisbranche stapt naar de rechter om schrappen vakantievluchten Schiphol|| De brancheorganisatie voor reisorganisaties, ANVR, sleept Schiphol voor de rechter. De reissector wil dat Schiphol de schade door de chaos op de luchthaven deze zomer gaat vergoeden. De ANVR zegt dat een groot aantal reisorganisaties failliet kan gaan als gevolg van de problemen. Schiphol is van plan deze zomer vluchten te schrappen om grote problemen op de luchthaven te voorkomen. Frank Oostdam, directeur van ANVR, vindt het onbegrijpelijk dat er vluchten worden geschrapt. "Het is volstrekt onacceptabel dat Schiphol haar personeelsbeleid niet op orde heeft, en dat daardoor de vakantie van heel veel Nederlandse vakantiegangers in het water dreigt te vallen." Schiphol zegt in een reactie dat de details voor de plannen voor de zomer nog worden uitgewerkt en dat nog duidelijk moet worden wat de gevolgen voor de reiziger zijn. Volgens Oostdam worden reisorganisaties veel gebeld door ongeruste reizigers, maar kunnen de organisaties nog weinig vertellen. "Zodra dit bekend is bij de luchtvaartmaatschappijen zullen onze klanten zo spoedig mogelijk worden geïnformeerd. Tot die tijd heeft het echt geen zin contact op te nemen met hun ANVR-reisonderneming en worden klanten verzocht dit ook niet te doen." Volgens de ANVR kunnen de annuleringen tot problemen leiden omdat kosten voor hotels en excursies die mogelijk niet doorgaan door Schiphol niet vergoed worden. Minister Harbers van Infrastructuur vraagt Schiphol en de luchtvaartmaatschappijen vooral rekening te houden met "de tergende onzekerheid bij reizigers". Volgens Harbers moet het voor individuele reizigers zo snel mogelijk duidelijk worden of hun reis doorgaat. De minister heeft Schiphol eerder gemaand de problemen op te lossen. Hij wijst erop dat de luchthaven inmiddels afspraken heeft gemaakt over betere arbeidsvoorwaarden en verlaging van de werkdruk. "Maar ik heb ook altijd gezegd dat je nergens een blik mensen hebt staan op dit moment. Iedere dag dat die mensen er niet zijn, is de keus tussen hele lange wachtrijen of samen met de vliegmaatschappijen duidelijkheid aan de reizigers bieden zodat ze weten waar ze aan toe zijn." Naar eigen zeggen zit Harbers er bovenop en hebben hij en minister Kaag (als meerderheidsaandeelhouder van de luchthaven) bijna elke dag contact met Schiphol.||https://nos.nl/artikel/2432894-reisbranche-stapt-naar-de-rechter-om-schrappen-vakantievluchten-schiphol
2022-06-16||'Lichaamstemperatuur van 37 graden is een achterhaald gemiddelde'|| Dat mensen een lichaamstemperatuur hebben van 37 graden blijkt een achterhaalde gedachte. Experts overleggen vandaag of artsen andere waarden moeten gaan gebruiken bij het behandelen van patiënten. "Iedereen denkt dat de gemiddelde lichaamstemperatuur 37 graden Celsius is. Maar dat is gebaseerd op hele oude metingen uit de 19e eeuw", zegt cardioloog Luuk Otterspoor in het NOS Radio 1 Journaal. "De laatste decennia is die temperatuur aan het dalen. Gemiddeld is die nu 36,4 graden." Artsen met veel ervaring met koeling en verhitting bij het behandelen van patiënten spreken hier vandaag over tijdens het International Hypothermia and Temperature Management Symposium in Eindhoven. Otterspoor organiseert het congres samen met het Catharinaziekenhuis. De temperatuur is onder meer lager geworden omdat mensen in de loop van de twintigste eeuw gezonder zijn geworden. Otterspoor: "Er liepen in de negentiende eeuw denk ik meer zieken rond waardoor de temperatuur waarschijnlijk gemiddeld hoger lag." Als voorbeeld noemt hij syfilis, dat tegenwoordig goed te behandelen is met antibiotica, maar toen nog niet. Of die veranderde gemiddelde temperatuur leidt tot andere behandelingen, kan Otterspoor niet zeggen. Maar hij vindt wel dat artsen zich hier bewust van moeten zijn. "Over dat soort waarden en of we die moeten aanpassen gaan we het vandaag hebben." Dat zou ertoe kunnen leiden dat ook anders wordt gekeken naar wanneer er sprake is van koorts. Maar het is daarbij wel lastig om vast te stellen wanneer er echt sprake is van koorts, zegt de cardioloog. "Alleen op de intensive care is dat goed gedefinieerd als een temperatuur van 38,4 graden of hoger, maar in de huisartsenpraktijk of thuis is dat heel lastig te bepalen." Een bijkomende moeilijkheid is volgens hem dat bijvoorbeeld ouderen wel ziek zijn, maar dan geen koorts hebben. In zijn eigen werkgebied houdt Otterspoor zich bezig met het koelen van patiënten na een hartstilstand. "Als iemand een hartstilstand heeft gehad en het bloed gaat weer stromen dan hebben de hersenen een tijdje geen zuurstof meer gehad. Dan ontstaat er zwelling, maar die kan in een schedel nergens naartoe. Daarom is het idee ontstaan om ook bij die patiënten koeling toe te passen." Deze methode werd veel gebruikt aan het begin van deze eeuw, maar inmiddels wordt er volgens hem wel iets anders naar gekeken. "Men komt er een beetje van terug en zegt dat het niet van belang is om per se af te koelen, maar wel om die patiënten koortsvrij te houden."||https://nos.nl/artikel/2432892-lichaamstemperatuur-van-37-graden-is-een-achterhaald-gemiddelde
2022-06-16||Concert aanslagpleger Ronald Reagan geannuleerd na bedreigingen|| Concertgangers die zich verheugden om rustige, akoestische gitaarliedjes als May Your Dreams Come True en Can't We Get Along live te kunnen beluisteren in een middelgrote popzaal in New York, moeten hun plannen herzien. Een uitverkocht optreden van John Hinckley, de man die in 1981 de Amerikaanse president Ronald Reagan neerschoot, is geannuleerd. Het podium Market Place in Brooklyn waar het concert van Hinckley gepland stond, heeft dit gedaan omdat de veiligheid niet gegarandeerd kon worden nadat er "zeer reële en erger wordende bedreigingen en haat" bij het podium waren binnengekomen. Market Place zegt in een verklaring op Instagram dat er een tijd bestond waarin Hinckley wel had kunnen optreden. "De reactie zou dan geweest zijn: 'het is gewoon een man die optreedt, wie doe je er pijn mee, het is een vrij land'. Maar in zo'n land leven we niet meer." Uiteindelijk is de keuze gemaakt om de stekker eruit te trekken. "Zeker wanneer de artiest in kwestie die kaartjes niet verkocht had zonder de gewelddadige daad waar hij om bekendstaat", zegt het podium. Hinckley werd kort na de aanslag op Reagan opgepakt. Tot een veroordeling kwam het niet, omdat hij volledig ontoerekeningsvatbaar werd verklaard. Hij werd in 2016 vrijgelaten uit een psychiatrisch ziekenhuis. Sinds gisteren staat hij ook niet langer onder toezicht. Patti Davis, een van Reagans dochters, heeft zich verzet tegen het opheffen van de vrijheidsbeperkingen voor Hinckley. Ze schreef vorig jaar in een opiniestuk in The Washington Post dat ze bang was "de man die dat pistool in zijn handen had en bijna zijn wens vervuld zag om de president te vermoorden, zou kunnen besluiten contact met mij op te nemen." Hinkley zei eerder dat hij van plan was zijn hervonden vrijheid te gebruiken om zijn "verlossingstour" te beginnen, met optredens op podia in de Verenigde Staten. In 2020 oordeelde een federale rechter in Washington dat Hinckley zijn muziek in het openbaar mocht vertonen. Sindsdien heeft hij eigen liedjes en covers geüpload naar zijn YouTube-kanaal, dat meer dan 28.000 abonnees heeft. Hinckley zegt tegen The New York Times teleurgesteld te zijn over de annulering, hoewel hij ook de zorgen van de locatie over de veiligheid begrijpt. "Ik kijk naar het nieuws zoals iedereen. We leven in heel, heel enge tijden, eerlijk gezegd. Ik zou alleen doorgegaan zijn met de show als ik me veilig had gevoeld en het gevoel had dat het publiek veilig zou zijn." Hinckley zegt tegen de krant dat zijn promotor op is zoek naar een nieuwe locatie in New York.||https://nos.nl/artikel/2432890-concert-aanslagpleger-ronald-reagan-geannuleerd-na-bedreigingen
2022-06-16||Opnieuw vogelgriep Friesland: 166.000 vleeskuikens geruimd|| Op een pluimveebedrijf in het Friese dorp Tzum is vogelgriep vastgesteld, De 166.000 vleeskuikens worden geruimd. In een cirkel van tien kilometer om het bedrijf geldt per direct een vervoersverbod voor pluimvee, eieren en mest. Volgens Omrop Fryslân gaat het bij dit nieuwe geval van vogelgriep waarschijnlijk om een hoogpathogene variant. De variant is zeer besmettelijk en vrijwel altijd dodelijk voor vogels. Voor mensen is deze variant niet gevaarlijk, hoewel dat bij elke uitbraak wel wordt onderzocht. Vogelgriep is sinds 2016 eigenlijk niet meer weggeweest uit Nederland. In 'normale' jaren wordt de ziekte door wilde vogels meegevoerd en zijn er in de zomer eigenlijk geen uitbraken. Nu zijn er het hele jaar door meldingen. In het Noord-Friese dorp Blija werden in januari 177.000 vleeskuikens geruimd en op een nabijgelegen pluimveebedrijf nog eens 45.000 vleeskuikens. Bijzonder hardnekkig is de vogelgriep in Lunteren, waar eind april en begin mei honderdduizenden dieren zijn geruimd. Van de week bleek dat de vogelgriep nu ook hard toeslaat onder grote sterns, een vogel die in grote kolonies broedt op Texel, het onbewoonde eiland Griend bij Vlieland en Zeeuws Vlaanderen Komen we ooit nog af van de vogelgriep? Kenners zijn somber, zie je in deze video:||https://nos.nl/artikel/2432887-opnieuw-vogelgriep-friesland-166-000-vleeskuikens-geruimd
2022-06-16||Tom Hanks over rol in Philadelphia: hetero als homoman kan niet meer - en terecht|| Acteur Tom Hanks vindt dat een homoseksuele rol tegenwoordig niet meer door een hetero-acteur gespeeld moet worden. De acteur speelde zelf in 1993 de rol van een homoseksuele advocaat met hiv in de film Philadelphia. Hoewel hij denkt dat die film destijds mogelijk niet zo'n succes zou zijn geworden zonder een bekende heteroseksuele acteur als hijzelf in de hoofdrol, is dat nu anders, vertelt hij in een interview met New York Times Magazine. "Zou een heteroman nu nog kunnen doen wat ik in Philadelphia heb gedaan? Nee - en terecht." Hij beargumenteert wel dat dat bijna dertig jaar geleden anders was. "De boodschap van Philadelphia was dat mensen niet bang moesten zijn. Een van de redenen waarom mensen niet bang waren voor de film is dat ik de rol van een homoman speelde." "Maar we zijn nu verder dan dat", voegt hij toe, "en ik denk niet dat mensen het nu nog accepteren als een heteroacteur een homorol speelt. Omdat het niet authentiek is." Volgens Hanks is dat geen slechte ontwikkeling: "Het is geen misdaad of gezeur om qua authenticiteit meer van een film te verwachten." Hanks won in 1994 zijn eerste Oscar voor zijn rol als advocaat Andrew Beckett in Philadelphia. Beckett spant in de film een rechtszaak aan tegen zijn oude werkgever nadat hij met hiv besmet was geraakt en ontslagen. Bekijk hier de trailer van de film: De film was een van de eerste grote Hollywoodproducties over de ziekte aids en de homofobie die daarmee gepaard ging. De Amerikaanse belangenorganisatie GLAAD bekroonde Philadelphia in 1994 met de GLAAD filmprijs, die elk jaar wordt uitgereikt aan een film die bijdraagt aan een positieve en eerlijke representatie van lhbti+'ers. Momenteel is Hanks te zien in de biopic Elvis van regisseur Baz Luhrman. Hij speelt de manager van 'The King', Colonel Parker. Parker is een alias is voor de van oorsprong Nederlandse Dries van Kuijk, die illegaal naar de Verenigde Staten emigreerde.||https://nos.nl/artikel/2432886-tom-hanks-over-rol-in-philadelphia-hetero-als-homoman-kan-niet-meer-en-terecht
2022-06-16||Verloren tekening Jan Lievens stond voor 250 dollar te koop, gaat nu voor miljoen|| Een 17de-eeuwse tekening die voor 250 dollar werd aangeboden op een Amerikaanse veiling staat volgende week op de Maastrichtse kunstbeurs Tefaf te koop voor meer dan een miljoen euro. De verkoper is een kunsthandelaar uit New York, die bijna een half miljoen betaalde voor het werk. Deze Christopher Bishop ontdekte de tekening in het najaar van 2020 in de catalogus van een klein veilinghuis in de staat Massachusetts. De omschrijving was van "een onbekende man, initialen I.L. en gedateerd 1652". Het werk viel hem op, maar het duurde een paar uur voordat hij doorhad waar hij naar keek. Hij wist dat in de 17de eeuw de i ook werd gebruikt voor een j. "Toen had ik een ingeving", vertelt Bishop in The New York Times. "Waarom zou het geen Jan Lievens kunnen zijn? Ik zocht op het internet en toen zag ik de prent. Ik vermoedde dat dit de originele tekening was die de drukker had gebruikt voor de gravure." Afgebeeld is Maarten Harpertszoon Tromp, luitenant-admiraal van de Nederlandse vloot in de Gouden Eeuw en bekend zeeheld. Lievens gebruikte de tekening om afdrukken van te laten maken en als basis voor twee schilderijen van Tromp, waarvan er een in de collectie van het Rijksmuseum zit. Bekijk de hele tekening: Bishop deed verder onderzoek en kwam erachter dat het originele werk sinds 1888 niet meer in het openbaar was gezien. Wel paste de beschrijving van de Lievens in een catalogus van een verzamelaar uit de tweede helft van de 19de eeuw precies bij de aangeboden tekening. Bishop had beet. Maar hij was niet de enige die de tekening had ontdekt. Op de veiling in oktober 2020 boden belangstellenden tegen elkaar op en ging de prijs door het dak. "Het lijkt erop dat we hem te laag hebben ingeschat", verzuchtte de veilingmeester toen hij de 200.000 dollar bereikte. Bij 300.000 dollar waren er nog twee bieders over. Bishop trok aan het langste eind en legde met veilingkosten ruim 500.000 dollar neer voor het werk. Na nog meer onderzoek om de authenticiteit van het werk te bewijzen en restauratie om het zoveel mogelijk in originele staat terug te brengen, is het vanaf volgende week zaterdag te koop op een van 's werelds belangrijkste kunstbeurzen. Tefaf-voorzitter Hidde van Seggelen is ermee in zijn nopjes. "Het is nu geprijsd als een van de duurste tekeningen van Lievens ooit. Maar die zijn dan ook onvoorstelbaar zeldzaam. Ik vind het fantastisch dat het naar Nederland komt", zegt hij in het NOS Radio 1 Journaal. Volgens Van Seggelen is er onder musea veel interesse in de tekening. "Uit binnen- en buitenland komen ze ernaar kijken." Hij legt uit dat het werk gaat over de geschiedenis van Nederland, maar ook over kunstgeschiedenis. "Tekeningen zijn vaak de basis voor schilderijen, maar ook voor afdrukken. Dat zie je ook hier. Er zijn een heel aantal drukken gemaakt." De tekening van Lievens diende bovendien als inspiratie voor andere kunstenaars.||https://nos.nl/artikel/2432885-verloren-tekening-jan-lievens-stond-voor-250-dollar-te-koop-gaat-nu-voor-miljoen
2022-06-16||Schiphol schrapt ook deze zomer vluchten vanwege drukte|| Luchthaven Schiphol gaat deze zomer vluchten schrappen vanwege de drukte. De luchthaven legt de laatste hand aan plannen daarvoor, meldt Barin, de brancheorganisatie van vliegmaatschappijen. Eerder noemde Schiphol het schrappen van vluchten in de zomer een uiterste maatregel. Naast het schrappen van vluchten, wordt een aantal vluchten verplaatst naar regionale luchthavens. Volgens Barin wordt later vandaag duidelijk om hoeveel vluchten het gaat. Schiphol zelf zegt de gesprekken over het plan op korte termijn af te ronden en dan met informatie te komen. De luchthaven waarschuwde eerder al dat er mogelijk vluchten geannuleerd moeten worden om extreme drukte op het vliegveld te voorkomen. Tijdens de meivakantie en tijdens het pinksterweekend werden er al tientallen vluchten per dag op Schiphol geschrapt. Om grote problemen in de zomer te voorkomen, kwam Schiphol met een actieplan. Daar hoort onder meer een zomerbonus voor het personeel op Schiphol bij, om te voorkomen dat arbeidskrachten weglopen en makkelijker nieuwe mensen te vinden voor de honderden vacatures die openstaan.||https://nos.nl/artikel/2432878-schiphol-schrapt-ook-deze-zomer-vluchten-vanwege-drukte
2022-06-16||Laadpaalstress lokt elektrische rijder op vakantie naar brandstof|| Autoverhuurbedrijven merken dat veel elektrische rijders op vakantie een benzine-auto huren om onderweg minder stress te hebben. Veel elektrische bestuurders durven het niet aan om lange ritten naar Zuid- of Oost-Europa te maken. "Mensen willen zorgeloos reizen. Het geeft stress als er onderweg niet snel een laadpaal in zicht is", erkent voorzitter Henk van den Helder van BOVAG-autoverhuur. "In het buitenland, met name in Zuid- en Oost-Europa zijn er een stuk minder laadpalen en als je er een vindt kan de wachttijd oplopen tot 2 uur en reken daar ook nog de 20 minuten oplaadtijd bij. Dat is tijd die van je vakantie afgaat, dat wil je niet." Dat ziet ook de ANWB. "In Nederland zijn we verwend met veel laadpalen, maar dat is niet in heel Europa het geval. En als je dan bijvoorbeeld op zwarte zaterdag rijdt dan kan ik me voorstellen dat mensen liever kiezen voor een auto op fossiele brandstof, voordat je in een lange rij komt met mensen die allemaal tegelijk willen laden", legt Marco van Eenennaam van de ANWB uit. Er zijn verschillende oplossingen te bedenken. Soms ruilen mensen hun elektrische auto met die van een collega die op fossiele brandstof rijdt. Anderen huren een auto óf de leasemaatschappij verzorgt een andere auto voor de vakantie. "Het voordeel van ruilen is dat de collega die normaal op benzine of diesel rijdt eens elektrisch kan rijden", aldus de ANWB. "Er zijn wel mensen die met hun volledig elektrische auto op vakantie gaan, maar dat vergt een goede planning. Het is wel te doen, maar vaak moet je iets meer tijd in acht nemen voor het laden. Het is een ontluikende markt, waarbij er ook nog valkuilen zijn", weet Van Eenennaam. "Zo moet je in Oostenrijk bijvoorbeeld niet alleen voor de stroom betalen, maar ook voor het bezet houden van de paal. In die tijd kan er niemand anders laden. Dus als je overnacht en je auto drie dagen laat staan, kan er een gepeperde rekening op je deurmat vallen." Maar bestuurders van elektrische auto's worden niet aan hun lot overgelaten. Er zijn apps die helpen met het uitstippelen van een route en die aangeven op welke locatie er laadpalen staan. Zo kun je met 'A Better Routeplanner' zien wanneer en waar je kan laden. En via oplaadpunten.nl heb je een overzicht van alle laadpunten in Europa. In Nederland rijden volgens de laatste cijfers van het CBS ruim 136.000 mensen zakelijk en zo'n 38.000 particulier een volledig elektrische auto. Een ander probleem voor vakantiegangers is dat veel van die auto's geen caravan kunnen trekken. Er komen wel meer elektrische auto's op de markt die dat wel kunnen, maar vooralsnog is voor velen die dat probleem hebben ook een brandstofauto de oplossing. Europa heeft klimaatdoelstellingen die in 2030 gehaald moeten worden. Elektrische auto's maken daar onderdeel van uit. "Laten we hopen dat landen waar elektrisch rijden nog niet zo in zwang is tempo wordt gemaakt, zodat steeds meer Nederlanders zorgeloos met de elektrische auto op vakantie kunnen gaan", spreekt BOVAG-voorzitter van den Helder hoopvol uit. De ANWB vindt dat er om de 60 kilometer een snellader zou moeten zijn, maar dat is nog niet in alle landen het geval. "Dat is een Europese richtlijn maar nog niet de werkelijkheid."||https://nos.nl/artikel/2432875-laadpaalstress-lokt-elektrische-rijder-op-vakantie-naar-brandstof
2022-06-16||Nieuwe snelweg: Emmen lonkt naar Hamburg, Bremen en Kopenhagen|| Duitsland gaat de huidige tweebaansweg vanaf Emmen naar Cloppenburg en de aansluiting met de A1 richting Bremen ombouwen tot een snelweg. Dat heeft de Duitse verkeersminister Volker Wissing besloten. "Hamburg en Bremen liggen ineens drie kwartier dichterbij. Daar kunnen we als regio van profiteren", zegt Herman Iedema van Ondernemend Emmen bij RTV Drenthe. Omdat tegelijkertijd ook een autotunnel wordt aangelegd tussen Duitsland en Denemarken, denkt Iedema dat de reistijd naar Kopenhagen en Malmö zelfs twee uur korter wordt. Er ligt al langer een snelweg van Emmen naar de Duitse grens. Maar met de autoweg E233 die daar in Duitsland op aansluit is het tot nu toe behelpen. Wie achter een langzame vrachtauto zit, kan er vaak niet veilig voorbij. In Cloppenburg moet je door een aantal buitenwijken rijden. Er is dan ook al langer een lobby van zowel Nederlandse als Duitse bestuurders en ondernemers om de autoweg te verdubbelen. In februari bracht minister Harbers van Infrastructuur het onderwerp nog ter sprake bij zijn Duitse collega Wissing. Toch is het positieve besluit van de minister Wissing opvallend. Wissing is van de liberale FDP, maar zijn collega van Buitenlandse Zaken Baerbock (Groenen) riep eerder op geen nieuwe snelwegen meer aan te leggen in Duitsland. "In plaats van dat er elke keer meer snelwegen worden gebouwd, moet de focus liggen op beter openbaar vervoer en versterking van de fietsinfrastructuur", aldus de Groenen in oktober 2020. Het was toen een belangrijk verkiezingsonderwerp. Dat Wissing de bezwaren van zijn coalitiegenoot naast zich neerlegt, betekent nog niet dat de nieuwe snelweg er zomaar ligt. Er zijn zeven stukken van de ruim tachtig kilometer waar belanghebbenden een bezwaarschrift over kunnen indienen, een Planfeststellungsverfahren. Voor twee ingewikkelde stukken loopt die procedure al. Iedema denkt dat alle procedures binnen een jaar zijn afgerond. Daarna, waarschijnlijk in de loop van 2023, kan de eerste schop de grond in. Het is niet helemaal duidelijk wanneer de uitbouw van de weg klaar is. Iedema gaat ervan uit dat "de regio nog voor 2030 economisch, maar bijvoorbeeld ook toeristisch kan profiteren van een geheel vernieuwde route naar Scandinavië en terug".||https://nos.nl/artikel/2432871-nieuwe-snelweg-emmen-lonkt-naar-hamburg-bremen-en-kopenhagen
2022-06-16||Kabinet komt met eerherstel voor Dutchbat-veteranen|| Het kabinet zal erkennen dat Nederlandse militairen in de jaren negentig op een onmogelijke missie zijn gestuurd naar Srebrenica. Haagse bronnen bevestigen een bericht daarover in De Telegraaf. Minister Ollongren van Defensie zei vanochtend in het NOS Radio1 Journaal dat zij, premier Rutte en commandant der strijdkrachten Eichelsheim de militairen van 'Dutchbat III' zaterdag zullen toespreken. Dat zal gebeuren in de Oranjekazerne in Schaarsbergen, waar dan honderden veteranen bij elkaar zijn. Ollongren wilde niet veel kwijt over wat er precies zal worden gezegd, maar ze zei dat het gaat over wat destijds in Srebrenica is gebeurd en de nasleep daarvan. Ze voegde eraan toe dat de bijeenkomst moet worden gezien in het licht van een rapport van eind 2020 over de gebeurtenissen. Een commissie concludeerde toen onder meer dat Defensie en het kabinet een duidelijke verklaring moeten afleggen "die tegemoetkomt aan het ervaren gebrek aan erkenning en waardering van Dutchbat III-veteranen". Toenmalig minister Bijleveld kondigde begin vorig jaar aan dat het kabinet de aanbevelingen van de commissie overneemt en dat het met een speciaal gebaar zijn waardering zou uitspreken voor Dutchbat III. Hoe dat gebaar vorm zou krijgen was nog niet duidelijk. Bijleveld zei vorig jaar ook dat de militairen onder uitzonderlijke omstandigheden moesten opereren en bij terugkomst jarenlang ten onrechte te maken kregen met negatieve publiciteit. Veel veteranen ondervinden nog steeds psychische problemen als gevolg van hun uitzending. De militairen ontvingen als blijk van erkenning 5000 euro belastingvrij. De militairen van Dutchbat III werden in 1994 naar Bosnië-Herzegovina gestuurd voor een vredesmissie onder de vlag van de Verenigde Naties. De missie mislukte, en het lichtbewapende Dutchbat III zag machteloos toe bij de val van de moslimenclave Srebrenica. Bosnische Serviërs vermoordden daar zo'n 8.000 moslimmannen. Op 11 juli 1995 valt Srebrenica. Terwijl Nederlandse militairen van Dutchbat er zijn voor een VN-missie die de enclave moet beschermen, vallen Bosnisch-Servische troepen van generaal Mladic de enclave binnen. Er worden uiteindelijk meer dan 8000 jongens en mannen vermoord. Een terugblik op die gebeurtenis:||https://nos.nl/artikel/2432870-kabinet-komt-met-eerherstel-voor-dutchbat-veteranen
2022-06-16||Scholz eindelijk in Kiev, maar wat neemt hij mee voor de Oekraïners?|| Hij heeft lang op zich laten wachten, maar ook de Duitse bondskanselier Olaf Scholz bezoekt vandaag Oekraïne. Samen met zijn collega's Mario Draghi en Emmanuel Macron kwam hij vanmorgen aan per nachttrein vanuit Polen. De rij van politieke leiders die hij voor heeft laten gaan is inmiddels lang, en dat heeft het imago van de bondskanselier geen goed gedaan. Mede daarom zijn de verwachtingen rond zijn bezoek gegroeid. Dat heeft hij ook aan zichzelf te danken. Op de vraag waar hij zelf bleef, antwoorde Scholz half mei: "Ik wil niet aansluiten in een groep mensen die kort in- en uitreizen voor een fotomoment. Als ik ga, dan gaat het om zeer concrete dingen." Wat die concrete dingen zullen zijn nu hij wel gaat, heeft de Duitse regering tot dusver echter niet aangekondigd. Het bezoek zelf werd om veiligheidsredenen niet bevestigd tot foto's vanochtend werden verspreid, van de drie regeringsleiders in de nachttrein. Waar Scholz volgens Oekraïne mee aan moet komen, is wel bekend. Daarover was president Zelensky afgelopen maandag heel duidelijk tegenover de Duitse zender ZDF. Hij verwacht militaire ondersteuning, en duidelijke steun voor het kandidaat-lidmaatschap van de Europese Unie voor Oekraïne. Zelensky: "Ik verwacht van hem dat hij er persoonlijk van overtuigd is dat Oekraïne deel kan uitmaken van de EU en dat het land al in juni de status van kandidaat-lidstaat zal krijgen." Vrijdag komt de Europese Commissie naar verwachting met een advies daarover. Lidstaten zullen er vervolgens over stemmen. Scholz zelf heeft zich hierover tot nu toe op de vlakte gehouden. Zo'n maand geleden zei hij in de Bondsdag wel dat de EU "Oekraïne op zijn Europese weg ondersteunt", maar ook dat er "niet kan worden afgesneden". Daarmee maakte hij duidelijk dat het land gewoon, net als andere landen die al jarenlang lid willen worden, eerst aan de voorwaarden moet voldoen. Tegelijk betekent dat niet dat het land geen kandidaat-lid kan worden. Daarnaast wijzen Duitse kranten op zorgen in Oekraïne dat Scholz, Draghi en Macron het tijdens hun bezoek over eventuele vredesonderhandelingen willen hebben. Onder andere over de vraag of Oekraïne bereid is stukken grondgebied af te staan. Ook op dat punt helpt Scholz tot dusver niet met duidelijke uitspraken. Zo weigerde Scholz in een interview te zeggen dat Oekraïne de oorlog moet winnen, zoals andere leiders dat zeggen. In plaats daarvan antwoordde hij alleen dat Rusland de oorlog niet mag winnen. Wie er wint als Rusland gebieden die al zijn ingenomen behoudt, blijft daarbij onduidelijk. Dat Scholz nu naar Oekraïne afreist, was lang niet vanzelfsprekend. De relatie tussen Oekraïne en Duitsland is de afgelopen maanden onder druk komen te staan. Zo liet de militaire steun door Duitsland volgens Oekraïne tot nu toe te wensen over. Scholz zegde pas na hoge politieke druk uit het buiten- en binnenland de levering van zware wapens toe. Die zijn nog altijd niet in Oekraïne aangekomen, onder meer omdat er nog militairen getraind moesten worden. Scholz benadrukte juist dat Duitsland, dat zich na twee wereldoorlogen vooral pacifistisch opstelt in conflicten, juist grote stappen zet door überhaupt wapens te leveren. Daarbij doet zijn regering 'wat ze kan, zo snel als het kan'. Hij waakt er naar eigen zeggen voor dat wapenleveringen een verdere escalatie veroorzaken. Ondertussen wilde de Duitse bondspresident Steinmeier naar Oekraïne afreizen om zijn steun te betuigen. Maar hij kreeg, naar verluidt terwijl hij al onderweg was, te horen dat hij niet welkom was. Het werd hem niet in dank afgenomen dat hij als politicus medeverantwoordelijk was voor de decennialange toenadering tussen Duitsland en Rusland. Zeker ook wat de gashandel betreft. Dat Steinmeier moest omdraaien, ergerde Scholz, die toen zelf ook niet meer naar Kiev wilde afreizen, ook al stond er officieel nog geen bezoek gepland. Dat irriteerde vervolgens weer de Oekraïense ambassadeur in Duitsland, die de bondskanselier een "beledigde leverworst" noemde. Er moest een telefoongesprek tussen Zelensky en Steinmeier aan te pas komen om de lucht te klaren.||https://nos.nl/artikel/2432869-scholz-eindelijk-in-kiev-maar-wat-neemt-hij-mee-voor-de-oekrainers
2022-06-16||Wapenbeurs Parijs trekpleister door oorlog in Oekraïne|| "Nou, dit is 'm: de Vector. Onze terreinwagen die we speciaal maken voor de Nederlandse commando's." Henk van der Scheer stapt in de legerjeep met op het dak een automatisch wapen. "Op de beurs hier proberen we hem nu ook internationaal aan de man te brengen." Van der Scheer is oprichter van Defenture, een van de 28 Nederlandse defensiebedrijven die deze week aanwezig zijn op Eurosatory bij Parijs, een van 's werelds grootste defensiebeurzen. Regeringsdelegaties en militairen lopen hier de deur plat, op zoek naar het nieuwste en beste defensiematerieel. Oekraïne ligt op ieders lippen op de Eurosatory-beurs. Het land heeft er zelf ook een grote stand, maar zonder producten. Er worden alleen buitenlandse delegaties ontvangen, waarmee achter gesloten deuren wordt gepraat. Er zijn ook bijeenkomsten en presentaties over bijvoorbeeld de rol van grondtroepen in Oekraïne en over humanitaire hulp en de bescherming van burgers in het land. Opvallend veel buurlanden van Oekraïne en ook Scandinavische landen hebben delegaties naar Parijs gestuurd, op zoek naar nieuw legermaterieel. De organisatie verwacht 55.000 bezoekers. "We hebben hier ongeveer 1700 bedrijven, instellingen en legers staan met hun producten uit bij elkaar opgeteld zestig landen." Op het buitenterrein staan tanks, terreinwagens en helikopters. Binnen liggen raketten, munitie en geweren. En heel veel technologische snufjes. "Wij ontwikkelen een nieuwe technologie waarmee je kamikaze-drones snel kunt uitschakelen", vertelt Marja Eijkman van onderzoeksorganisatie TNO. "Dat kan bijvoorbeeld met een laserwapen. Dat is heel actueel want in Oekraïne worden zulke kamikaze-drones nu als wapens ingezet." Wereldwijd wordt er elk jaar weer meer geld uitgegeven aan militair materieel. In 20 jaar tijd zijn de uitgaven aan defensie bijna verdubbeld. "De militaire uitgaven waren in 2021 2113 miljard dollar, het hoogste bedrag ooit", constateerde onderzoeksinstituut Sipri. De landen die het meeste geld steken in militair materieel zijn de VS, China, India, het VK en Rusland. De Amerikanen gaven vorig jaar alleen al 801 miljard dollar uit, Rusland 65,9 miljard. "Dankzij de grote inkomsten uit de verkoop van olie en gas kon Moskou de militaire uitgaven vorig jaar 2,9 procent laten groeien, in de periode dat het troepen verzamelde langs de grens met Oekraïne", aldus Sipri. De EU-landen lieten hun defensie lange tijd versloffen, oorlog leek immers ver weg. Maar het tij is aan het keren. Door de oorlog in Oekraïne lijkt Europa wakker geschud. Er is angst voor de Russen, er wordt materieel geleverd aan Oekraïne en de diplomatieke spanningen nemen toe. Onderzoeksinstituut Sipri verwacht dat de defensie-uitgaven mede daarom blijven groeien. Dat is te merken op de beurs in Parijs. De robothond en drones hebben er veel bekijks, en er staan lange rijen voor de raketlanceerinstallaties, de gevechtshelikopters en de XXL-terreinwagens van het Amerikaanse leger. Nederland heeft er zijn eigen paviljoen: oranje gekleurd en met een foto van het koninklijk paar. Er worden producten getoond, er wordt vooral heel veel gepraat. "Het is belangrijk dat we hier staan: om aan de buitenwereld te laten zien waartoe de Nederlandse defensie-industrie in staat is", vertelt Ron Nulkes van branchevereniging NIDV. "Maar ook om te horen en weten waar overheden en krijgsmachten in de wereld behoefte aan hebben."||https://nos.nl/artikel/2432866-wapenbeurs-parijs-trekpleister-door-oorlog-in-oekraine
2022-06-16||Ombudsman: financiële hulp regelen vaak te moeilijk voor ouderen|| Het is vaak te moeilijk voor ouderen om bij de overheid financiële hulp aan te vragen, concludeert de Nationale ombudsman. Veel ouderen maken daardoor geen gebruik van zogeheten inkomensvoorzieningen, waar ze wel recht op hebben. Het gaat bijvoorbeeld om zorg- en huurtoeslag of een aanvulling op het inkomen als iemand geen volledige AOW krijgt. Sommige ouderen komen daardoor onnodig onder het sociale bestaansminimum terecht, zegt ombudsman Reinier van Zutphen. "Als we weten om wie het gaat en waarop ze recht hebben, waarom gaan we ze dan niet wat beter helpen?" Van Zutphen sprak voor zijn onderzoek met tientallen ouderen en tussenpersonen. Er spelen volgens de ombudsman meerdere problemen. Het kan zijn dat ouderen niet op de hoogte zijn van bestaande financiële regelingen. Maar als dat wel het geval is, werpt het aanvragen vaak een drempel op. De regels zijn te ingewikkeld, en zonder hulp komen ouderen er dan niet uit. Ook speelt een gebrek aan vertrouwen in de overheid mee, dat extra is aangewakkerd door onder meer de toeslagenaffaire. "Ze ervaren de overheid als bureaucratisch, begrijpen in veel gevallen de regels niet of ze vergeten dat ze wijzigingen op tijd moeten doorgeven. Ze zijn bang dat ze te maken krijgen met een terugvordering", staat in het rapport. De ombudsman zegt dat de overheid ouderen veel actiever moet benaderen en niet moet afwachten totdat ouderen zelf aankloppen. Van belang is om persoonlijk contact met hen te leggen, via telefoon en huisbezoeken. Ook moet beter in kaart worden gebracht welke ouderen financieel kwetsbaar zijn. Als er aan een inkomensvoorziening verder geen verplichtingen verbonden zijn, moet die automatisch worden toegekend. In andere gevallen zou de overheid moeten helpen bij de aanvraag.||https://nos.nl/artikel/2432860-ombudsman-financiele-hulp-regelen-vaak-te-moeilijk-voor-ouderen
2022-06-16||Wekdienst 16/6: Rechtszaak Uber en FNV • Zilveren Nipkowschijf uitgereikt|| Goedemorgen! Uber en vakbond FNV staan tegenover elkaar in de rechtszaal over het wel of niet toepassen van de taxi-cao op hun chauffeurs, en de Zilveren Nipkowschijf en de Zilveren Reissmicrofoon worden uitgereikt. Eerst het weer: het wordt zonnig en droog, met in de middag meer hoge wolkenvelden. Het wordt 22 tot 25 graden en er staat niet veel wind. De komende dagen wordt het nog een stuk warmer. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De lichamen van de vermiste Britse journalist Dom Phillips en de Braziliaanse onderzoeker Bruno Pereira zijn zeer waarschijnlijk aangetroffen in de Amazone. Dat heeft de Braziliaanse politie bekendgemaakt. De lichamen werden gevonden op aanwijzing van een van de verdachten, die heeft bekend verantwoordelijk te zijn. Amarildo da Costa heeft volgens de politie toegegeven de twee te hebben doodgeschoten. De gevonden menselijke resten moeten wel nog officieel geïdentificeerd worden. Eindexamenkandidaten van het vmbo-basis en vmbo-kader kregen gisteren het verlossende telefoontje. En dat leidde natuurlijk tot enthousiaste reacties: Fijne donderdag!||https://nos.nl/artikel/2432859-wekdienst-16-6-rechtszaak-uber-en-fnv-zilveren-nipkowschijf-uitgereikt
2022-06-16||Nederlandse toerist (27) doodgeschoten in restaurant in Colombia|| Bij een schietpartij in het zuiden van Colombia is een Nederlandse vrouw omgekomen. Volgens het ministerie van Buitenlandse Zaken gaat het om een 27-jarige toerist uit de provincie Gelderland. Ook een Braziliaan kwam om het leven. Twee anderen raakten gewond. De schietpartij vond plaats in het uiterste zuiden van het land, in Leticia. Dat ligt aan de grens met zowel Brazilië als Peru, in het departement Amazonas. De toedracht van de schietpartij is nog onduidelijk. Volgens een woordvoerder van het ministerie van Buitenlandse Zaken is de vrouw omgekomen door een verdwaalde kogel. Ooggetuigen zeggen dat twee mannen het restaurant binnenkwamen en begonnen te schieten. De twee dodelijke slachtoffers waren met elkaar in gesprek. Ze werden nog naar het ziekenhuis vervoerd, maar bezweken daar aan hun verwondingen. De twee gewonden zijn mannen die in Leticia wonen. Het Nederlandse ministerie staat nabestaanden van de omgekomen vrouw bij met consulaire bijstand.||https://nos.nl/artikel/2432858-nederlandse-toerist-27-doodgeschoten-in-restaurant-in-colombia
2022-06-16||Meer dan de helft van 100 miljoen ontheemden wereldwijd blijft in eigen land|| Sinds 2012 zijn wereldwijd elk jaar meer mensen hun huis ontvlucht om te ontkomen aan oorlog, vervolging en ander geweld. Inmiddels zijn er 100 miljoen ontheemden. Nooit eerder was dat aantal zo hoog, meldt de VN-vluchtelingenorganisatie UNHCR in een nieuwe rapportage. In veruit de meeste gevallen gaat het om mensen die binnen de eigen landsgrenzen een veilig heenkomen hebben gezocht. Het jaarlijkse Global Trends Report is een aanvulling op cijfers die al in mei naar buiten werden gebracht, zoals de mijlpaal van 100 miljoen mensen die op de vlucht zijn geslagen. "Óf de internationale gemeenschap komt gezamenlijk in actie om iets te doen aan deze menselijke tragedie, om conflicten op te lossen en duurzame oplossingen te vinden, óf deze verschrikkelijke trend zal zich voortzetten", zegt Filippo Grandi, de Hoge Commissaris voor de Vluchtelingen van de VN. Door oorlog, geweld, vervolging en mensenrechtenschendingen waren er eind 2021 zo'n 89 miljoen mensen op drift. Er braken in de laatste jaren nieuwe conflicten uit en verschillende oude conflicten laaiden weer op zoals in Zuid-Sudan en Myanmar. Volgens de Wereldbank werden vorig jaar 23 landen geconfronteerd met conflicten op lokaal of grootschaliger niveau. 53,2 miljoen mensen hebben binnen hun eigen landsgrenzen een veiliger heenkomen gezocht. 27,1 miljoen vluchtelingen vertrokken naar een ander land maar hebben daar geen asielverzoek ingediend. En dan zijn er wereldwijd 4,4 miljoen asielzoekers: zij weken uit naar een ander land en dienden daar wél een aanvraag voor asiel in. De UNHCR hanteert een aparte categorie voor Venezolanen: 4,4 miljoen mensen ontvluchtten Venezuela, maar werden in andere landen niet altijd geregistreerd als vluchteling. Begin dit jaar werd het aantal mensen dat op de vlucht sloeg door de oorlog in Oekraïne verder opgestuwd naar 100 miljoen. Door de Russische invasie is een van de snelste en grootste vluchtelingenbewegingen sinds de Tweede Wereldoorlog op gang gekomen, staat in het rapport. Maar ook de crisis in Afghanistan en de noodsituatie in een aantal Afrikaanse regio's droegen bij aan het dieptepunt van 100 miljoen ontheemden. De cijfers zijn gebaseerd op gegevens die de UNHCR van overheden krijgt en de eigen registratie door het werk van de UNHCR in deze gebieden, zegt Andrea Vonkeman van UNHCR Nederland. Vluchtelingen die de grens overgaan, zoeken vooral hun toevlucht in buurlanden die zich de grootscheepse opvang van ontheemden vaak nauwelijks kunnen veroorloven. Lage- en middeninkomenslanden zijn verantwoordelijk voor de opvang van 83 procent van de vluchtelingen. In absolute aantallen ving Turkije de meeste vluchtelingen op, gevolgd door Uganda en Pakistan. Maar de UNHCR kijkt ook naar het aantal vluchtelingen dat per hoofd van de bevolking opgevangen wordt. Zo bezien neemt Libanon het grootste aantal vluchtelingen voor zijn rekening, merendeels uit buurland Syrië. Vonkeman: "Dit zijn vaak juist de landen waarvoor het lastig is om goede opvang en kansen te bieden voor vluchtelingen. Wij ondersteunen ze zo veel mogelijk". Asielzoekers dienden vorig jaar 1,4 miljoen asielaanvragen in. De drie landen die de meeste asielverzoeken ontvingen, zijn de Verenigde Staten, Duitsland en Mexico. Ondanks alle somber stemmende cijfers ziet de UNHCR ook een lichtpuntje. Het aantal vluchtelingen en ontheemden dat terugkeerde steeg het afgelopen jaar met 71 procent. Concreet gaat het om een bescheiden groep van 430.000 mensen. De meesten van hen zijn Ivorianen die terug konden naar hun vaderland, omdat de politieke situatie er stabieler is dan voorheen. "Het is misschien een dooddoener maar vrede is de beste oplossing voor het vluchtelingenprobleem", zegt Vonkeman. "En het is niet alleen aan wereldleiders of humanitaire organisaties om daarvoor te zorgen. Ook verantwoorde keuzes van bedrijven en consumenten dragen bij aan het verminderen van conflicten."||https://nos.nl/artikel/2432856-meer-dan-de-helft-van-100-miljoen-ontheemden-wereldwijd-blijft-in-eigen-land
2022-06-16||Washington hernoemt straat Saudische ambassade naar vermoorde journalist Khashoggi || Het deel van New Hampshire Avenue in Washington D.C. waaraan de ambassade van Saudi-Arabië ligt is hernoemd naar de vermoorde journalist Jamal Khashoggi. De onthulling van het straatnaambordje vond plaats in aanwezigheid van onder meer mensenrechtenactivisten. Tijdens de onthulling werd een verklaring voorgelezen van Hatice Cengiz, de verloofde van Khashoggi. Daarin bekritiseerde zij de beslissing van de Amerikaanse president Joe Biden om komende maand naar Saudi-Arabië te reizen en waarschijnlijk kroonprins Mohammed bin Salman te ontmoeten. "Olie en opportunisme winnen het van principes", aldus Cengiz. Volgens de Amerikaanse inlichtingendienst CIA is het zeer waarschijnlijk dat de kroonprins heeft geweten van de brute moord op Khashoggi in Istanbul in 2018, en die zelfs goedkeurde. Zijn lichaam werd na de moord in stukken gezaagd. Als presidentskandidaat bezwoer Biden Saudi-Arabië en de kroonprins als "paria's" te zullen behandelen, maar daar lijkt hij recent van terug te zijn gekomen met zijn voornemen Saudi-Arabië te bezoeken. Door meer olie uit de grond te pompen kan Saudi-Arabië helpen de gestegen energieprijzen terug te dringen. Als Biden het land bezoekt wil Cengiz dat hij in ieder geval de moord op Khashoggi ter sprake brengt: "Vraag op z'n minst waar het lichaam van Jamal is." Bidens woordvoerder wil nog niet bevestigen dat hij de moord ook zal bespreken met Mohammed bin Salman. Activisten hingen al jarenlang straatnaambordjes met de naam van Khashoggi op in Washington. Eind vorig jaar stemde de gemeenteraad ervoor om de straat bij de ambassade ook te hernoemen. Voor een deel is het symboliek: de ambassade kan gebruik blijven maken van het oude postadres. De stad heeft een geschiedenis met dergelijke acties. Zo werd de straat waaraan de Russische ambassade ligt hernoemd naar Boris Nemtsov Plaza, een vermoorde criticus van de Russische president Poetin. De straat waar de Russische ambassade vroeger lag werd vernoemd naar dissident Andrej Sacharov.||https://nos.nl/artikel/2432854-washington-hernoemt-straat-saudische-ambassade-naar-vermoorde-journalist-khashoggi
