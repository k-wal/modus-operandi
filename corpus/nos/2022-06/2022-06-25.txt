2022-06-25||Duitse douane pakt Nederlandse drugsverdachte op bij brievenbus|| De douane in Duitsland heeft een Nederlander (50) aangehouden voor het versturen van meer dan 50 kilo amfetamine en andere drugs. De aanhouding vond eerder deze maand plaats, maar is vandaag pas bekendgemaakt. In de weken daarvoor hadden rechercheurs ontdekt dat iemand drugs verstuurde vanuit het Duitse Kranenburg. Die plaats ligt net over de grens bij Nijmegen. Vandaaruit werden in zes weken tijd meer dan duizend poststukken met drugs naar adressen in en buiten Duitsland gestuurd.  Op 8 juni werd de Nederlander opgepakt. Hij was met een auto vanuit Nederland met zestig poststukken naar Kranenburg gereden. Toen hij ze in een brievenbus probeerde te stoppen, werd hij aangehouden. ||https://nos.nl/artikel/2434104-duitse-douane-pakt-nederlandse-drugsverdachte-op-bij-brievenbus
2022-06-25||Niet-Engelstalige Gabon en Togo lid van Gemenebest: 'Een wereld vol kansen'|| Gabon en Togo zijn vandaag toegetreden tot het Gemenebest van Naties, voorheen het Britse Gemenebest. De twee West-Afrikaanse landen, waar Frans de voertaal is, zijn de nieuwste leden zonder historische banden met het Verenigd Koninkrijk die toetreden tot de statenbond waarvan koningin Elizabeth het hoofd is. Het samenwerkingsverband van 54 landen, voornamelijk voormalige Britse koloniën, accepteerde de aanvraag voor lidmaatschap van Togo en Gabon op de laatste dag van de top in de Rwandese hoofdstad Kigali. "We hebben Gabon en Togo toegelaten als nieuwe leden, en we heten ze allemaal welkom in de Gemenebest-familie", zei de Rwandese president Paul Kagame op de afsluitende persconferentie. Rwanda was tot vandaag het meest recente lid. Het land trad toe in 2009. De Gabonese president Ali Bongo zei op Twitter dat het lidmaatschap "een wereld van kansen voor Gabon op economisch, diplomatiek en cultureel niveau" betekent:  De minister van Buitenlandse Zaken van Togo spreekt woorden van gelijke strekking tegen persbureau AFP. "Togo's lidmaatschap wordt gemotiveerd door de wens om zijn diplomatieke, politieke en economische netwerk uit te breiden en om dichter bij de Engelssprekende wereld te komen." De toenadering tot de Britten betekent ook moedwillig meer afstand nemen van Frankrijk. Een Togolese politicoloog zegt tegen AFP dat de Franse invloed in Togo vaak de schuld kreeg van de economische problemen in het land. "Lid worden van het Gemenebest is voor veel mensen beter dan het delen van de Franse taal en cultuur, dat uiteindelijk de ontwikkeling niet heeft bevorderd", zegt hij. Het lidmaatschap van Rwanda kwam in een tijd van enorme spanning tussen Kigali en Parijs. Frankrijk werd ervan beschuldigd de Rwandese regering te hebben gesteund die verantwoordelijk was voor het orkestreren van de genocide op honderdduizenden Tutsi's en gematigde Hutu's in 1994. Het land verbrak in 2006 de diplomatieke banden met Frankrijk nadat een Franse rechter de Rwandese president Kagame en verschillende functionarissen ervan had beschuldigd de voormalige president Habyarimana te hebben vermoord. De Oost-Afrikaanse staat heeft na de toelating tot het Gemenebest nauwe banden gesmeed met het VK. Een recent voorbeeld daarvan is een omstreden migrantenovereenkomst die dit jaar werd gesloten. Het VK wil asielzoekers naar Rwanda sturen zodat die daar hun asielprocedure kunnen afwachten. Voor deelname aan het plan krijgt Rwanda 120 miljoen pond van het VK. Gisteren wilde premier Johnson niet zeggen of dat geld al betaald was, maar hij zei wel ervan overtuigd te zijn dat het plan "waar voor zijn geld zal opleveren".||https://nos.nl/artikel/2434103-niet-engelstalige-gabon-en-togo-lid-van-gemenebest-een-wereld-vol-kansen
2022-06-25||Rusland levert Belarus ballistische raketten • Koning staat stil bij oorlog op Veteranendag|| Oekraïne heeft de stad Severodonetsk opgegeven. De gevluchte burgemeester Strjoek zegt dat de stad volledig in handen is van de Russen en het Oekraïense leger bevestigt dat het zich volledig uit de stad heeft teruggetrokken. Het hoofd van de militaire inlichtingendienst zegt dat de troepen zich hebben teruggetrokken naar Lysytsjansk, aan de andere oever van de Donets-rivier. "Rusland gebruikt de tactiek die ook in Marioepol is gebruikt", zegt hij over Severodonetsk. "De stad wordt van de kaart geveegd." Een broodjeszaak in Alkmaar is veranderd in een restaurant waar Oekraïense lekkernijen worden geserveerd. Yuliia en Alex besloten het restaurant te openen om hun landgenoten aan werk te helpen. Van de internationale judofederatie IJF mogen Russische judoka's onder de vlag van de federatie meedoen aan internationale toernooien. Toen duidelijk werd dat de Russen dit weekend in de Mongoolse hoofdstad Ulaanbaatar van de partij zouden zijn, besloot de Oekraïense ploeg zich terug te trekken. Daarop deelde de IJF mee dat als een judoka zich solidair verklaart met Oekraïne en ook niet deelneemt in Mongolië, direct zijn of haar hele land zou worden gediskwalificeerd. Dat leidde tot veel ophef, onder meer bij de Nederlandse ploeg. Lees er meer over in dit artikel: De burgemeester van Severodonetsk bevestigt na eerdere berichten vanochtend dat Oekraïense troepen "helaas" bijna zijn stad hebben verlaten. Eerder vandaag werd al gemeld dat de Oekraïners waren begonnen aan de terugtrekking uit de stad waar al weken zwaar om wordt gevochten. Burgemeester Oleksandr Strjoek wilde die terugtrekking op de Oekraïense televisie overigens niet bevestigen. Verder zei Strjoek dat burgers die schuilen in de Azot-chemiefabriek daar tot het einde van de gevechten om de stad zullen blijven. Koning Willem-Alexander heeft op de Veteranendag in Den Haag aandacht besteed aan de oorlog in Oekraïne. De koning legde in zijn speech de nadruk op "hoe waardevol en kwetsbaar vrijheid is" nu de Oekraïners "haard en huis" moeten verdedigen. "Nu de vrede in Europa op het spel staat, realiseren we ons hoe sterk we onze krijgsmacht nodig hebben", zei hij tegenover de veteranen. "U komt namens ons in actie", zei de koning verder, waarbij hij benadrukte dat er "meer dan in andere jaren" het besef is dat er dankbaarheid moet zijn richting de krijgsmacht. Naast de raketaanval eerder vandaag in het westen van Oekraïne op een militaire basis nabij de Poolse grens melden nu ook noordelijke Oekraïense regio's Russische aanvallen. Zo zouden in de regio Zjytomyr, nabij de stad met dezelfde maan, bijna dertig raketten zijn afgevuurd op een militair doelwit. Zo'n tien raketten werden onderschept en er kwam zeker een militair om het leven bij de aanval, zei de gouverneur van Zjytomyr. De gouverneur van het noordelijke Tsjernihiv meldde een "massale" raketaanval op het dorp Desna. Er vielen daarbij geen slachtoffers. De gouverneur deelde verder geen details over wat er onder vuur was genomen. Hij sprak enkel van "infrastructurele schade". De burgemeester van Berlijn is om de tuin geleid door iemand die zich in een videogesprek voordeed als Vitali Klitsjko, de burgemeester van Kiev. Het kantoor van burgemeester Franziska Giffey meldde gisteren zelf het bevreemdende onderhoud, dat voortijdig werd afgebroken toen ze in de gaten kreeg dat er iets geks aan de hand was. Een woordvoerder van Giffey zegt tegen dagblad Der Tagesspiegel dat de nep-Klitsjko onder meer vragen stelde over Oekraïense vluchtelingen die hem "verdacht" maakten. Dat wekte wantrouwen en de Oekraïense ambassadeur in Duitsland bevestigde vervolgens dat Giffey niet met Klitsjko had gesproken. Haar kantoor twitterde dat het "blijkbaar" ging om een deepfake, oftewel een door de computer gegeneerde video die echt lijkt. Het kantoor van Giffey plaatste op Twitter een foto van het gesprek met de nep-Klitsjko: Via Bild liet de echte Klitsjko weten alsnog graag in gesprek te gaan met Giffey. "Ik heb ook geen vertaler nodig", zei hij, doelend op het verzoek van de man die hem voordeed of er in het Russisch gesproken kon worden. Giffey zei op Twitter graag op zijn aanbod in te gaan. De Duitse veiligheidsdiensten onderzoeken inmiddels het onderhoud. Vorig jaar werden Nederlandse Kamerleden op een soortgelijke wijze in de val gelokt. Ze dachten toen met de stafchef van de Russische oppositieleider Navalny te spreken. Achteraf bleek dat niet het geval. Er werd toen ook eerst gedacht aan een deepfake, maar de man bleek uiteindelijk een acteur te zijn. De Britse premier Johnson vreest dat Oekraïne onder druk van de economische gevolgen van de oorlog gedwongen wordt te tekenen voor "een slecht vredesverdrag" met Rusland. "Te veel landen zeggen dat dit een onnodige Europese oorlog is", zei Johnson op een top van het Gemenebest van Naties in de Rwandese hoofdstad Kigali. "En daarmee groeit de druk om Oekraïne te bewegen, of te dwingen, tot een slechte deal." Volgens Johnson is dat een gevaarlijke ontwikkeling. Als de Russische president Poetin krijgt wat hij wil in Oekraïne, is dat volgens de premier een gevaar voor de mondiale veiligheid en "een economische ramp voor de lange termijn". Rusland heeft een Oekraïense militaire basis nabij de Poolse grens bestookt met raketten. Volgens Maxim Kozitsky, het hoofd van het regionale militaire bestuur van Lviv, zijn er bij de aanval op het militaire complex bij Javoriv vier gewonden gevallen. Het Kremlin zegt dat er tachtig "Poolse strijders" bij de aanval zijn gedood. Beide claims zijn niet door onafhankelijke partijen bevestigd. Twee van de zes raketten die werden afgevuurd vanuit de Zwarte Zee konden nog worden onderschept. De andere vier kwamen neer op de basis, zei Kozitsky in een videoboodschap. In maart vielen bij een Russische aanval op dezelfde basis nog 35 doden. Het complex in Javoriv ligt hemelsbreed op zo'n achttien kilometer van de Poolse grens. Oekraïense troepen hebben zich binnen "een paar dagen" volledig teruggetrokken uit de stad Severodonetsk. Dat staat in het laatste rapport van het Institute for the Study of War (ISW). Het ISW baseert zich op de lokale militaire functionaris van Oekraïne in de stad, waar al weken zwaar om wordt gevochten. Severodonetsk is een van de laatste steden in Donbas-regio Loegansk die nog niet volledig in handen is van de Russen. De militaire denktank schrijft op basis van Pentagon-bronnen dat de Oekraïners met de terugtrekking hopen andere plekken in de Donbas beter te kunnen verdedigen, om zo de Russische troepen verder uit te putten. De strijd om Severodonetsk zou veel van beide kanten hebben gevraagd. Gisteren pleitte de gouverneur van de regio Loegansk, Serhi Hajdaj, bijvoorbeeld al voor het opgeven van Severodonetsk. "Want in dezelfde posities blijven, alleen maar om maandenlang aan gort geschoten te worden, slaat nergens op", zei hij. De Oekraïners nemen nu stelling in en rond het nabij Severodonetsk gelegen Lysytsjansk, schrijft ISW, waar ze het strategische voordeel hebben vanaf hoger gelegen terrein te vechten. Zou zouden ze Russische troepen lang kunnen tegenhouden als ze erin slagen niet omcirkeld te worden. Gepensioneerd militair 'Tor' - zijn oorlogsnaam - vecht sinds de eerste dag van de oorlog mee in het Oekraïense leger. Hij is commandant van het 226e bataljon van de territoriale verdediging van de stad Charkov. Verslaggever David Jan Godfroid maakte een reportage vanuit de loopgraven waarvandaan 'Tor' opereert. "Zolang de oorlog doorgaat hebben we geen verlof", zegt hij: Goedemorgen en welkom in het liveblog over de oorlog in Oekraïne van zaterdag 25 juni. Het blog van gisteren teruglezen? Dat kan hier.||https://nos.nl/liveblog/2434007-rusland-levert-belarus-ballistische-raketten-koning-staat-stil-bij-oorlog-op-veteranendag
2022-06-25||Ouwehand vindt dat 'onzichtbare' Rutte boeren excuses moet maken|| De Partij voor de Dieren (PvdD) vindt dat premier Rutte veel meer moet doen in de huidige stikstofcrisis. "Onze premier is onzichtbaar", zei partijleider Ouwehand op het partijcongres. En dat is, vindt zij, een groot verschil met VVD-minister Van der Wal voor Natuur en Stikstof die na dertig jaar "pappen en nathouden" plannen heeft gemaakt om de Nederlandse natuur te herstellen. "De premier van Nederland heeft de taak om zijn rol te spelen in de maatschappelijke discussie over de verandering voor boeren. Hij moet het niet overlaten aan Van der Wal alleen. Al moet ik zeggen dat ze het heel goed doet." Ruim twee weken geleden presenteerde de minister haar plannen: in 131 gebieden met kwetsbare natuur moet de stikstofuitstoot met 70 procent omlaag. Dat betekent dat een deel van de veestapel moet verdwijnen. Het plan leidde tot veel onrust bij boeren en sommige politieke partijen. Donderdag zei Van der Wal in een Kamerdebat dat de genoemde percentages "richtinggevend" en "indicatief" zijn. Ouwehand begrijpt de onrust onder de boeren, omdat hun jarenlang is verteld dat ze met hun aanpak zo door konden gaan. Wetenschappers waarschuwden echter al jaren dat de Nederlandse boeren te veel stikstof uitstootten en dat het aanbrengen van luchtfilters in hun stallen en andere technische maatregelen niet afdoende zouden zijn. De PvdD zegt dat vorige kabinetten met VVD en CDA deze wetenschappelijke kennis genegeerd hebben en daardoor schuldig zijn aan de huidige problemen. "De minister-president moet boeren uitleggen dat er fouten zijn gemaakt en dat hij het nu beter gaat doen", aldus Ouwehand. Daarbij passen excuses, vindt zij. "Bied excuses aan en zeg eerlijk dat je de kortetermijnwinsten van BV Nederland voor hebt laten gaan."||https://nos.nl/artikel/2434093-ouwehand-vindt-dat-onzichtbare-rutte-boeren-excuses-moet-maken
2022-06-25||Volt: snel noodplan energiebesparing, geen komkommers uit de kas|| Politieke partij Volt wil dat er snel een noodplan voor energiebesparing komt. Nederland en Europa moeten namelijk onafhankelijk worden van het Russische gas en om energie te besparen moeten "alle taboes van tafel". "Pijnlijke keuzes horen daarbij", zei partijleider Dassen op een festival dat de pro-Europese partij voor het eerst had georganiseerd. Dassen heeft voldoende ideeën voor het noodplan. De partij wil bijvoorbeeld dat bedrijven die luxeproducten, staal of aluminium maken minder gaan produceren. Huishoudens die hun energieverbruik minimaliseren moeten volgend jaar een eenmalige bonus krijgen, zo staat in het voorstel van Volt. Op het festival zei Dassen dat er ook gekeken moet worden naar zaken die we normaal zijn gaan vinden, zoals de teelt van allerlei gewassen in Nederlandse kassen. "Komkommers telen in de winter. Bloemen die in kassen groeien terwijl het buiten vriest." De partij verzet zich ook tegen het harder laten draaien van de kolencentrales, zoals minister Jetten voor Klimaat maandag bekendmaakte. Kolencentrales stoten veel CO2 uit en dat maakt het moeilijker om de klimaatdoelen te halen. De partij wil dat Nederland een andere stap maakt. "Van de oude wereld - de wereld van olie, gas en kolen, naar de nieuwe wereld van windmolens, zonnepanelen, waterstof, kernenergie en andere duurzame alternatieven." De partij is verder tegen de import van lng, vloeibaar aardgas. "We moeten het veel schadelijkere lng niet omarmen als alternatief, zoals we nu in Europa zien gebeuren."||https://nos.nl/artikel/2434088-volt-snel-noodplan-energiebesparing-geen-komkommers-uit-de-kas
2022-06-25||Gevluchte Koerden en Erdogan-critici vrezen handjeklap NAVO-aanvraag Zweden|| In het diplomatieke machtsspel tussen NAVO-aspirantleden Zweden en Finland enerzijds en Turkije anderzijds staan de Koerden centraal. Met name Zweden is volgens de Turkse president Erdogan een schuilplek voor aanhangers van de PKK, die door Zweden, de EU en de VS als terreurorganisatie wordt beschouwd. De pogingen van Stockholm om Ankara gerust te stellen, leiden tot groeiende onrust bij de Koerdische gemeenschap in Zweden. Sommigen zijn bang om te worden uitgeleverd aan Turkije. "Sta ik ook op de uitleveringslijst van de Turkse president Erdogan?" Schrijver Kurdo Baksi wordt sinds het conflict met Turkije vaak gebeld met deze vraag. Hij woont al ruim 40 jaar in Zweden en wordt gezien als spreekbuis van de Koerden in het land. "Er gaan hier in Zweden twee lijsten rond en dat maakt het verwarrend", zegt hij. Op de lijsten, die binnen de Koerdische gemeenschap worden gedeeld maar niet officieel naar buiten zijn gebracht, staan verschillende namen, maar van slechts één is bevestigd dat het gaat om mensen die Turkije uitgeleverd wil hebben. "Ik probeer Koerden gerust te stellen door te vertellen dat ze niet zomaar kunnen worden uitgezet als ze hier asiel hebben gekregen, omdat de Zweedse regering niet over de asielaanvragen gaat, maar de immigratiedienst." Baksi wordt gebeld door zowel Koerdische vluchtelingen die al langer in Zweden wonen, als Erdogan-kritische Turken die na de mislukte coup in 2016 naar Zweden zijn gevlucht. "Dat zijn vaak journalisten en uitgevers, die hier een tijdelijke verblijfsvergunning hebben." "Je weet zeker dat je op de lijst staat als de Zweedse veiligheidsdienst Säpo contact met je opneemt", zegt de Turkse onderzoeksjournalist Levent Kenez, die in 2016 vluchtte en in Zweden asiel kreeg. De dienst kwam bij Kenez op bezoek, waarbij hij te horen kreeg dat Turkije zijn uitlevering eist. Maar het Zweedse Hooggerechtshof verklaarde die uitlevering in december vorig jaar ongeldig. Hij vreest daarom niet voor uitlevering, ook al heeft hij slechts een tijdelijke verblijfsvergunning. Geweld van fanatieke Erdogan-aanhangers in Zweden zien hij en zijn collega's als een groter risico. Zo werd een collega, de Turkse journalist Ahmet Dönmez, in maart dit jaar in een buitenwijk van Stockholm zwaar mishandeld voor de ogen van zijn 6-jarige dochter. Ook onderzoeksjournalist Abdullah Bozkurt vreest dat mensen het recht in eigen hand nemen: Zweden en Finland hopen nog steeds op een snelle en soepele NAVO-procedure, waarbij beide landen officieel moeten worden verwelkomd tijdens de top komende week in Madrid. Maar de kans daarop is onzeker geworden door het eisenpakket van Turkije. Volgens Erdogan biedt Zweden asiel aan vluchtelingen die banden hebben met de Koerdische PKK. De Zweedse premier Andersson benadrukt keer op keer dat Zweden de PKK als terreurorganisatie beschouwt en dat dit geen nieuw beleid is. Zo was Zweden in 1984, na Turkije, het eerste land dat de PKK op de terreurlijst zette. De Europese Unie volgde in 2002. Tegelijkertijd worden in Zweden Koerdische manifestaties wel toegelaten. Die zijn Turkije een doorn in het oog. Het conflict draait ook om de Zweedse banden met Koerdische groepen in Noord-Syrië, waaronder de Koerdische militie YPG. Die wordt door Turkije als verlengstuk van de PKK gezien. Maar Zweden, net als de Verenigde Staten, steunt de groepering in zijn strijd tegen terreurorganisatie Islamitische Staat. Daarnaast bewaakt de groep gevangenissen waar Zweedse IS-strijders zitten. De onafhankelijke parlementariër Amineh Kakabaveh, van Iraans-Koerdische afkomst, liet de Zweedse regering eind vorig jaar zelfs zwart op wit zetten dat de banden met Koerdische groepen in Syrië worden versterkt. Tot slot eist Erdogan dat Finland en Zweden het wapenembargo tegen Turkije laten vallen. Dat verbod werd door de twee landen ingesteld nadat Turkije in 2019 militaire acties tegen de Koerdische strijders in Noord-Syrië was begonnen. Zweden worstelt met de houding van Ankara. Het kabinet probeert te benadrukken dat het begrip heeft voor de Turkse zorgen, maar wil tegelijkertijd de beginselen van de Zweedse rechtsstaat niet aantasten. Daarnaast is het voor de regering Andersson een politieke balanceeract. De sociaaldemocratische partij geniet grote steun onder de Koerdische gemeenschap. Meebuigen in ruil voor Turkse steun kan daardoor gevolgen hebben voor de parlementsverkiezingen in september. "Veel Koerden in Zweden zijn ongerust over wat deze Zweedse strategie voor gevolgen heeft", aldus Besir Kavak, die voor de Koerdische radio in Stockholm werkt. "Volgens een deel van de Koerden hier is de Zweedse regering niet meer zoals voorheen in staat om Turkije te bekritiseren en schending van mensenrechten aan te kaarten." Welke stappen moeten Zweden en Finland doorlopen om voor het NAVO-lidmaatschap in aanmerking te komen:||https://nos.nl/artikel/2434067-gevluchte-koerden-en-erdogan-critici-vrezen-handjeklap-navo-aanvraag-zweden
2022-06-25||Utrechtse gemeenten werkten met omstreden fraudescorekaart|| Vier Utrechtse gemeenten stoppen alsnog met het gebruik van een omstreden fraudescorekaart bij het opsporen van bijstandsfraude. Aanleiding zijn vragen die de gemeenten kregen van journalisten van onder meer het radioprogramma Argos naar het gebruik van de meetmethode, die tot discriminatie en schending van de privacy leidt. De gemeenten Nieuwegein, Houten, IJsselstein en Lopik gebruikten de kaart tot deze week om een inschatting te maken of bijstandsaanvragers fraude wilden plegen. Zo kregen bijvoorbeeld woonwagenbewoners, bouwvakkers en mensen die een schoonmaakbedrijf hadden gehad meer punten dan hoogopgeleiden die in een 'dure' buurt woonden, of kunstenaars. Het gevolg was dat ze strenger werden gecontroleerd. De kaart was in 2003 bedacht toen fraudebestrijding hoog op de politieke agenda stond. De risicoprofielen waarmee de berekeningen voor de kaart werden gemaakt, werden tot 2007 bijgewerkt, daarna stopten de subsidies voor het project. Bijna 160 gemeenten bleven hem tot twee jaar geleden gebruiken. Toen maakte de Vereniging van Nederlandse Gemeenten (VNG) er een eind aan, nadat duidelijk was geworden dat het systeem onwettig was. Maar Houten, IJsselstein, Lopik en Nieuwegein gingen ermee door. Op vragen van Argos zeiden ze dat de kaart alleen als hulpmiddel werd gebruikt en dat ze erop vertrouwden dat het rekenmodel achter de kaart deugdelijk was. Nu ook zij weten dat de informatie achter de kaart verouderd is, stoppen zij ermee. De VNG liet Argos weten dat er een gemeente is die de kaart nog steeds gebruikt, maar wil niet zeggen welke. Deze zaak heeft overeenkomsten met de toeslagenaffaire bij de Belastingdienst. Ook daar werd omstreden software gebruikt om fraude op te sporen. Aanvragers met een niet-Nederlandse nationaliteit hadden een grotere kans op handmatige beoordeling van hun dossier. De Autoriteit Persoonsgegevens oordeelde eerder al dat daarmee sprake was van discriminatie. Kamerlid Pieter Omtzigt had een belangrijke rol bij het aan het licht brengen van de toeslagenaffaire. "Ik wil hernieuwd onderzoek naar hoe vaak deze fraudescorekaart gebruikt is en waarom die niet tijdig stopgezet is bij iedereen als hij niet voldeed aan de wet", zei hij in Argos. "En hoe hebben mensen daar de gevolgen van gemerkt?" Volgens Omtzigt kunnen mensen "buitengewoon veel last" van de beoordeling hebben gehad, zonder dat daar aanleiding voor was.||https://nos.nl/artikel/2434066-utrechtse-gemeenten-werkten-met-omstreden-fraudescorekaart
2022-06-25||'Databedrijf schond jarenlang privacy van tienduizenden patiënten'|| Commercieel databedrijf Medworq heeft jarenlang volledige medische dossiers bij huisartsen verzameld, meldt Follow the Money (FTM). Hiermee is de privacy van minimaal 72.000 patiënten en het medisch beroepsgeheim van zeker 35 huisartsen ernstig geschonden. De artsen en patiënten wisten van niets. Medworq bewaarde volgens FTM de gegevens jarenlang ongeanonimiseerd op onveilige plekken. Een klokkenluider kaartte de privacyschending intern en extern aan. Toen dat niets opleverde, besloot hij de medische dossiers en interne documenten zelf mee te nemen. De dossiers bevatten zeer privacygevoelige gegevens. De namen, burgerservicenummers en adresgegevens zijn gekoppeld aan fysieke kwalen maar ook zware persoonlijke problemen zoals huiselijk en seksueel geweld, en psychische klachten. Medworq verzamelde de dossiers om software voor medische dashboards te testen. Met die dashboards konden huisartsen patiënten opsporen en volgen. Het softwaresysteem is gebouwd in opdracht van farmaceut GlaxoSmithKline. Medworq zegt tegen FTM dat de dossiers rond 2020 vernietigd zijn. Medworq ontkent dat GlaxoSmithKline toegang had tot patiëntengegevens. Uit interne documenten blijkt echter het tegendeel, zegt Follow the Money. GlaxoSmithKline ontkent dit desgevraagd niet. FTM heeft de getroffen huisartsen benaderd en een factsheet en verdere informatie gegeven waarmee ze melding kunnen doen bij de Autoriteit Persoonsgegevens. De huisartsen informeren hun patiënten zelf, zo is afgesproken. Medworq heeft aan FTM gemeld dat het een melding bij de Autoriteit Persoonsgegevens (AP) heeft gedaan. Ook zou het aangifte van diefstal bij de politie hebben gedaan. Het bedrijf zegt dat de werknemer de dossiers vanwege een arbeidsconflict had meegenomen. De medewerker vertrok eind 2019, met een vertrekregeling. De AP kan tegen FTM geen commentaar geven of er inderdaad een melding van Medworq is binnengekomen. Medworq verklaart dat de getroffen huisartspraktijken meteen geïnformeerd zijn nadat de ex-medewerker de dossiers had meegenomen. FTM zegt dat uit navraag blijkt dat dit niet klopt: geen enkele huisarts of praktijk is over het lek ingelicht. Uit interne documenten zou blijken dat Medworq al eerder bewust een datalek bij huisartsen in stand liet.||https://nos.nl/artikel/2434062-databedrijf-schond-jarenlang-privacy-van-tienduizenden-patienten
2022-06-25||Oekraïne geeft Severodonetsk op, militairen teruggetrokken naar Lysytsjansk|| Oekraïne heeft de stad Severodonetsk opgegeven. De gevluchte burgemeester Strjoek zegt dat de stad volledig in handen is van de Russen en het Oekraïense leger bevestigt dat het zich volledig uit de stad heeft teruggetrokken. Het hoofd van de militaire inlichtingendienst zegt dat de troepen zich hebben teruggetrokken naar Lysytsjansk, aan de andere oever van de Donets-rivier. "Rusland gebruikt de tactiek die ook in Marioepol is gebruikt", zegt hij over Severodonetsk. "De stad wordt van de kaart geveegd. Het is gezien de omstandigheden niet meer mogelijk om de verdediging tussen de ruïnes en in het open veld vast te houden." Vanuit Pokrovsk, niet van Donetsk, vertrok vanmiddag een trein richting Dnipro en daarna naar steden verder westelijk in Oekraïne. Onder de 300 passagiers waren ook mensen uit plaatsen in de directe omgeving van Severodonetsk: Veel burgers die nog in de stad waren, zijn gevlucht naar het complex van de Azot-chemiefabriek, waar schuilkelders zijn. Maar volgens de burgemeester kunnen mensen die nog in Severodonetsk zijn niet zomaar weg. Ze kunnen alleen naar gebieden die onder controle staan van Rusland. Vermoedelijk zitten er nog zo'n 10.000 mensen in de stad, die eerder 100.000 inwoners telde. De burgemeester zegt dat de Russen hun eigen bestuur in Severodonetsk willen opzetten. "Voor zover ik weet hebben ze een soort commandant ingesteld", zei Strjoek op de Oekraïense televisie. Gisteren werden de Oekraïense militairen in de stad opgedragen te vertrekken. De stad wordt al weken door het Russische leger onder vuur genomen. Dat probeert de hele regio Loegansk in te nemen. Nu Severodonetsk is gevallen, heeft Oekraïne in Loegansk alleen nog de controle over de stad Lysytsjansk. Ook controleert Rusland inmiddels de helft van Donetsk, de andere provincie in de Donbas-regio. Voor Oekraïne is het verlies van Severodonetsk een grote klap. President Zelensky zei eerder dat het gevecht om Severodonetsk cruciaal is voor de uitkomst van de oorlog in het oosten van het land. "Het lot van de Donbas wordt daar bepaald", zei hij. Eerder maakten we deze video over de Donbas-regio:||https://nos.nl/artikel/2434061-oekraine-geeft-severodonetsk-op-militairen-teruggetrokken-naar-lysytsjansk
2022-06-25||Oplaat (ex-VVD) stapt over naar BoerBurgerBeweging|| Oud-VVD-Kamerlid Gert-Jan Oplaat heeft zich aangesloten bij de BoerBurgerBeweging (BBB) van Caroline van der Plas. Oplaat en Van der Plas hebben dat samen bekendgemaakt op Facebook. "We zeiden ja tegen elkaar", staat daar bij een selfie van de twee. Het leek een beetje op een huwelijksaanzoek, schrijft RTV Oost. Oplaat is voormalig raadslid, Tweede Kamerlid en voorzitter van de VVD in Overijssel. Op 13 juni zegde hij zijn lidmaatschap op. Aanleiding waren de stikstofplannen van het kabinet en de weigering van de partijtop om die plannen aan te passen ondanks een (nipt aangenomen) motie van VVD-leden om dat wel te doen. Oplaat vond dat de VVD "communistische trekjes" vertoonde. "Het is verworden tot een bestuurderskliekje rondom Rutte, dat dictaten uitdeelt", zei hij toen. "Rutte is omringd met jaknikkers, die de leden negeren." Het is nog niet bekend wat Oplaat bij BBB gaat doen. Hij is voorzitter van de Nederlandse Pluimveeverwerkende Industrie Nepluvi en vicepresident van de Europese brancheorganisatie Avec voor pluimveeslachterijen en kipverwerkers.||https://nos.nl/artikel/2434058-oplaat-ex-vvd-stapt-over-naar-boerburgerbeweging
2022-06-25||Nieuwe beelden van Melilla, waarschijnlijk veel meer doden na bestorming|| Op sociale media zijn foto's en video's gedeeld van vermoedelijke slachtoffers van de bestorming van de Spaanse exclave Melilla in Noord-Marokko. Het officiële dodental van de bestorming is vanavond opgelopen van 18 naar 23, maar volgens de Marokkaanse mensenrechtenorganisatie AMDH is er sprake van ten minste 27 dodelijke slachtoffers. De beelden werden naar buiten gebracht door dezelfde organisatie en lijken de stelling te ondersteunen dat achttien slachtoffers een onderschatting is van het werkelijke aantal. Te zien zijn Marokkaanse politiemensen en vele tientallen migranten die op de grond liggen. De meesten verroeren zich niet, een aantal wel. Bij een van de migranten wordt bij zijn hals gecheckt of hij nog een hartslag heeft. AMDH verspreidde ook een foto van de slachtoffers: Bestormingen door migranten van Melilla en de andere Spaanse exclave op het Marokkaanse vasteland Ceuta komen vaker voor. Omdat de exclaves Spaans grondgebied zijn, behoren ze ook tot het territorium van de EU. Dat maakt ze een aantrekkelijke bestemming voor veel Afrikaanse migranten. Er vallen vaker slachtoffers als migranten de exclaves proberen te bereiken, maar niet vaak zoveel als gisteren. Tussen de 1500 en 2000 van hen probeerden Melilla in te komen. 133 slaagden daar ook in. In 2014 vielen er bij een vergelijkbaar incident veertien doden. De bestorming ging er gisteren zeer gewelddadig aan toe. Migranten vochten zo'n twee uur lang met zowel Marokkaanse als Spaanse ordetroepen. Sommige migranten waren bewapend met stenen, stokken en knuppels. 140 Marokkaanse agenten en 49 Spaanse raakten gewond. De doden onder de migranten vielen onder meer door vertrapping en omdat mensen van hekken vielen. De Spaanse premier Sanchez wijst met de beschuldigende vinger naar mensensmokkelaars die hij bestempelt als "maffia". De bestorming was volgens hem een aanval op de "territoriale integriteit" van Spanje. Mensenrechtenorganisaties in Spanje en Marokko willen dat er een onderzoek komt naar de dood van de migranten. "Hoewel de migranten wellicht geweld hebben gebruikt bij hun poging Melilla te bereiken, is niet alles toegestaan als het aankomt op grensbewaking", zegt de directeur van de Spaanse afdeling van Amnesty International. "De mensenrechten van migranten en vluchtelingen moeten gerespecteerd worden, zodat dit soort situaties niet meer kunnen voorkomen." De grens tussen Marokko en de exclaves, en overstekende migranten, zijn in het verleden ook onderdeel geweest van diplomatieke spelletjes tussen Marokko en Spanje. Vorig jaar liet Marokko toe dat 10.000 Marokkaanse en andere Afrikaanse migranten Ceuta inliepen, met een humanitaire crisis tot gevolg. Dat deed Marokko omdat Spanje een prominent lid van de Polisario, de beweging die strijdt voor autonomie van de Westelijke Sahara, in een Spaans ziekenhuis had opgenomen. De Westelijke Sahara is een voormalige Spaanse kolonie en Spanje bestreed lang de Marokkaanse zeggenschap over de regio. In maart dit jaar maakte Spanje echter bekend zich toch achter de Marokkaanse plannen voor de regio te scharen, waarin meer autonomie wordt beloofd.||https://nos.nl/artikel/2434051-nieuwe-beelden-van-melilla-waarschijnlijk-veel-meer-doden-na-bestorming
2022-06-25||Kabinet komt komende week met plan voor nieuwe kerncentrales|| Het kabinet ontvouwt komende week de plannen voor de ontwikkeling van twee kerncentrales. De bouwplannen waren al in het regeerakkoord aangekondigd en voor de eerste stappen is 5 miljard euro gereserveerd. "We zetten volop in op wind, zon en andere duurzame energiebronnen", zegt minister Jetten voor Klimaat. "Maar in die energiemix wil je ook een stabiele CO2-vrije energiebron hebben. Twee nieuwe kerncentrales zijn een goede aanvulling op alle duurzame technieken." Het duurt jaren voordat die centrales draaien en marktpartijen zullen verleid moeten worden om ze te bouwen en exploiteren. Jetten: "Dan moet de overheid voor de komende decennia heel duidelijk beleid hebben over hoe dat veilig kan." Hoe werkt een kerncentrale? Bekijk deze video over de voor- en nadelen van atoomstroom: De enig werkende kerncentrale in Nederland staat aan de Westerschelde in het Zeeuwse Borssele. De VVD wil dat de twee grote nieuwe centrales in Borssele worden gebouwd omdat daar al kennis en ervaring is. Ook staat er de kernafval-opslag COVRA. Het kernafval kan daar honderd jaar worden bewaard. Er ligt nu ongeveer anderhalve zeecontainer aan kernafval dat sinds de jaren 70 door Borssele is gemaakt en er kan nog meer bij. "We kunnen dit gebouw in stukken uitbreiden", zegt directeur Verhoef. "Het ligt er veilig, het stralingsniveau is hier lager dan bij de meeste mensen thuis." Maar het kernafval blijft nog duizenden jaren actief. Jetten: "We zijn aan het sparen voor een permanente opslag waar het afval heel lang kan blijven."||https://nos.nl/collectie/13871/artikel/2434046-kabinet-komt-komende-week-met-plan-voor-nieuwe-kerncentrales
2022-06-25||Nieuwe onderdelen maken Milaan 2026 meest gendergelijke Winterspelen ooit|| Het Internationaal Olympisch Comité (IOC) heeft acht nieuwe medaille-onderdelen toegevoegd aan het programma van de Olympische Winterspelen van 2026. Het streven is dat het toernooi in Milaan en Cortina d'Ampezzo de meest gendergelijke editie van de Winterspelen ooit wordt. Zowel in de hoeveelheid sporten en onderdelen als in het aantal deelnemende atleten probeert het IOC een gelijke verdeling tussen mannen en vrouwen te bewerkstelligen. Waar in 2014 (Sotsji) nog 40 procent van het totale deelnemersveld uit vrouwen bestond, is dat over vier jaar 47 procent. "We hebben flinke vooruitgang geboekt in het wegwerken van de genderkloof op de Winterspelen", zei IOC-voorzitter Thomas Bach. "We zijn vastberaden om nog meer gelijkheid te bereiken en Milaan-Cortina zal daar een nieuwe mijlpaal in zijn." Het skispringen van de grote schans is een van de nieuwe onderdelen voor vrouwen. Tot dusver stond voor vrouwen alleen de kleine schans op het olympisch programma. Dat leidde tot steeds meer kritiek op het IOC. De vrouwen kregen tijdens de laatste Winterspelen, in februari in Peking, onder meer steun van de mannelijke topspringer Halvor Egner Granerud. "Er is geen twijfel mogelijk dat ze klaar zijn voor de grote schans in het olympisch programma", zei de Noor. Het toevoegen van de grote schans is onder meer goed nieuws voor de in Nederland geboren Sara Marita Kramer, die uitkomt voor Oostenrijk en in het skispringen tot de wereldtop behoort. In wereldbekerwedstrijden gaan de vrouwen al veel langer ook van de grote schans. Het programma voor de Spelen van 2026 wordt ook aangevuld met een gemengde landenwedstrijd in het skeleton, een vrouwendubbel in het rodelen, extra onderdelen voor zowel mannen als vrouwen bij de moguls en zelfs een nieuwe sport: ski-alpinisme, waarbij de deelnemers op ski's een berg beklimmen. De internationale skifederatie FIS had voorgesteld om ook de Noordse combinatie voor vrouwen aan het olympisch programma toe te voegen. De Noordse combinatie bestaat uit skispringen en langlaufen en is het enige onderdeel dat op de Winterspelen alleen voor mannen toegankelijk is. Het IOC wees het voorstel echter af, omdat de medailles bij de Noordse combinatie tijdens de laatste drie edities van de Spelen onder slechts vier landen werden verdeeld. Het onderdeel staat in zijn geheel onder druk, omdat er te weinig aandacht en deelnemers zouden zijn.||https://nos.nl/artikel/2434044-nieuwe-onderdelen-maken-milaan-2026-meest-gendergelijke-winterspelen-ooit
2022-06-25||Aanslag in centrum Oslo was 'terreurdaad door een moslimextremist'|| De Noorse binnenlandse veiligheidsdienst PST beschouwt de aanslag van vannacht in Oslo waarbij twee doden vielen als een terreurdaad van een geradicaliseerde moslim. De vermoedelijke terrorist, een Iraans-Noorse man van 42, was sinds 2015 een bekende van de veiligheidsdiensten. "Hij heeft een verleden van geweld en bedreigingen", zei PST-topman Berg op een persconferentie. De man kampte volgens de dienst eerder ook met psychiatrische problemen. De man opende rond 01.15 uur het vuur bij de London Pub, een homobar in het centrum van de Noorse hoofdstad. Ook in de buurt werd geschoten. Kort daarna werd hij aangehouden. De doden zijn een man van in de vijftig en een van in de zestig, zegt de politie. Tien mensen liepen zware verwondingen op en zijn in het ziekenhuis behandeld, maar geen van hen is in levensgevaar. Elf anderen hadden lichte verwondingen. Het terreurniveau in Noorwegen is verhoogd naar het hoogste niveau. Volgens Berg wordt de man verdacht van moord, poging tot moord en terrorisme. In Oslo is sinds vorige week zaterdag de Oslo Pride. Op meerdere plekken in de stad wordt aandacht gevraagd voor lhbti-rechten en diversiteit. Na de aanslag heeft de organisatie besloten alle festiviteiten verder te schrappen. Onderzocht wordt nog of de Pride ook een doelwit was van de man. Vandaag zou het hoogtepunt van de week zijn: een parade in de stad. Toch gingen er mensen de straat op: De Noorse koning Harald heeft laten weten dat hij en de koninklijke familie geschokt zijn: "We leven mee met alle nabestaanden en getroffenen en wensen iedereen die nu bang, bezorgd en verdrietig is veel sterkte toe." Een ooggetuige vertelt over de aanslag:||https://nos.nl/artikel/2434042-aanslag-in-centrum-oslo-was-terreurdaad-door-een-moslimextremist
2022-06-25||Iran bereid om weer te onderhandelen met VS over nucleaire deal|| Iran wil weer onderhandelen over een nucleaire deal met de VS. Dat heeft de Iraanse minister van Buitenlandse Zaken Amirabdollahian laten weten. De onderhandelingen leken bijna afgerond, maar liggen nu al drie maanden stil. De mededeling komt na een bezoek van EU-buitenlandcoördinator Josep Borrell aan Iran. Die was gisteren opnieuw naar Teheran gevlogen om de onderhandelingen vlot te trekken. Hij zei na afloop te verwachten dat de gesprekken binnen een aantal dagen worden hervat. Het stilliggen van de gesprekken heeft voornamelijk te maken met de Amerikaanse weigering de Revolutionaire Garde, het elitekorps van het Iraanse leger, van de lijst van terroristische groepen af te halen. Toen het eerste atoomakkoord in 2015 gesloten werd, stond de Garde ook niet op de lijst, dus bij een nieuw akkoord zou dat ook niet moeten, was de redenering van Iran. Amirabdollahian en Borrell gingen daar niet direct op in. Onduidelijk is dus of Iran zich heeft neergelegd bij een plek op de terrorismelijst van de Revolutionaire Garde, of dat die status onderwerp wordt van gesprek als de onderhandelingen worden hervat. Wat merken Iraniërs van de sancties? Correspondent Daisy Mohr ging langs bij Hamidreza en Golroo: In 2015 werd een akkoord gesloten tussen Iran, de VS, het VK, Frankrijk, Duitsland, China, Rusland en de EU. Daarin werd afgesproken dat Iran zijn uranium niet boven 3,67 procent mag verrijken, in ruil voor het versoepelen van economische sancties tegen het land. Onder de Amerikaanse president Trump trok de VS zich in 2018 terug uit het akkoord. Iran achtte zich toen ook niet meer gehouden aan de afspraken. Inmiddels verrijkt Iran uranium tot 60 procent. Voor een kernwapen is een verrijking van minstens 90 procent nodig. Er is Iran veel aan gelegen opnieuw een akkoord te sluiten, één dat dit keer wel standhoudt. Het land heeft veel last van de sancties en bevindt zich in een grote economische crisis. Daarom willen de Iraniërs garanties dat Amerika zich niet weer terugtrekt als een hernieuwde atoomdeal van kracht wordt. Hoe zat het ook alweer met de Iran-deal? Deze video uit eind 2021 legt het uit. ||https://nos.nl/artikel/2434040-iran-bereid-om-weer-te-onderhandelen-met-vs-over-nucleaire-deal
2022-06-25||Vroegkomers veroorzaken lange rijen Eindhoven Airport|| Lange rijen en chagrijnige gezichten vandaag op Eindhoven Airport. Sommigen missen hun vlucht. Net als Schiphol kampt de luchthaven met een personeelstekort bij de beveiliging, maar de rijen en de wachttijd worden vooral veroorzaakt door vroegkomers. "Wij adviseren reizigers om 2,5 tot 3 uur vantevoren aanwezig te zijn. Maar we zagen nu dat er mensen zijn die 4 of 5 uur eerder kwamen", zegt een woordvoerster van Eindhoven Airport bij Omroep Brabant. "Dat is niet handig." Het is niet de eerste keer deze week dat er lange rijen buiten bij het luchthavengebouw in Eindhoven staan. Gisterochtend was dat ook al het geval, ondanks de waarschuwing op de website om niet te vroeg te komen. Die waarschuwing wordt door veel passagiers in de wind geslagen. "We zien dat mensen weer te vroeg naar het vliegveld komen, net zoals de afgelopen dagen. Er staan mensen in de rij die pas om vier uur 's middags hun vlucht moeten halen", aldus de woordvoerster vanochtend. Het gevolg is soms langdurige vertragingen, of vliegtuigen die vertrekken zonder alle passagiers aan boord. Ook op Schiphol stonden vanochtend weer lange rijen. Robert Heinsbroek, een passagier op weg naar Spanje, vertelt dat hij 2,5 uur in de rij stond. "De tent die ze daar voor de deur hebben neergezet, was afgesloten. Dus stonden we buiten in de regen. We kregen geen flesje water, niks", zegt hij. Uiteindelijk kon hij, net op tijd, aan boord van het vliegtuig gaan. Het vliegtuig vertrok exact volgens schema.||https://nos.nl/artikel/2434036-vroegkomers-veroorzaken-lange-rijen-eindhoven-airport
2022-06-25||Populairste tiktokker ter wereld werkte tot 2020 nog 'dag en nacht' in fabriek|| Met vooral parodieën op trucs die mensen in andere filmpjes laten zien, kreeg hij in ruim twee jaar tijd bijna 144 miljoen volgers op TikTok. Afgelopen week werd Khaby Lame (22) de populairste tiktokker ter wereld. Tot niet lang geleden nog moeilijk voorstelbaar: de in Senegal geboren Lame werkte "dag en nacht" in Italiaanse fabrieken en begon pas na zijn ontslag in maart 2020 met zijn online filmpjes. Inmiddels worden die op het Chinese sociale medium per stuk door tientallen miljoenen mensen bekeken. Afgelopen donderdag liet Lame met 142,4 miljoen volgers de Amerikaanse Charli D'Amelio (18) achter zich. Sindsdien heeft hij nog niet van zich laten horen. In zijn video's laat de tiktokker, voluit Khabane Lame, vooral zogenoemde lifehack-video's zien, waarop hij met een eenvoudiger alternatief komt. Bijvoorbeeld iemand die met een hakmes een banaan schilt, waarna Lame de vrucht gewoon met de hand pelt. En dat altijd in stilte. Hoe simpel het er ook uitziet, hij doet er uren over. Iedere dag zoekt hij minstens drie uur naar de geschikte video om een parodie van te maken, vertelde de tiktokker afgelopen maart aan zakenblad Forbes, dat drie dagen met hem meeliep in Milaan. Hij verdient er goed aan, studeert Engels, volgt acteerlessen en is sinds kort een van de gezichten van modemerk Hugo Boss. Een enorm contrast met zijn leven van twee jaar geleden. "Ik woonde in een sociale huurwoning en werkte dag en nacht in fabrieken. Nu kan ik mijn familie, oude vrienden en gemeenschap helpen en mensen in nood via liefdadigheid ondersteunen", zei Lame. De tiktokker werd geboren in Senegal en verhuisde toen hij 1 jaar was met zijn ouders naar het Noord-Italiaanse dorpje Chivasso. Aan het begin van de coronapandemie werd Lame ontslagen uit een fabriek in datzelfde dorp. Vrienden en familie raadden hem aan om een nieuwe baan te zoeken, maar zo ver kwam het niet. "Ik had veel tijd en verveelde me, dus begon ik video's op TikTok te maken." Hij verwachtte er niks van, maar spreekt wel over een droom die uitkomt. Een volgende droom heeft hij ook: naar Amerika gaan om in films te spelen. En dan het allerliefst met zijn idool Will Smith. "Ik zou mezelf als een eenvoudig persoon omschrijven, maar vol met ideeën en inspiratie", vertelde hij aan Forbes. "Mensen aan het lachen maken, is altijd mijn grootste passie geweest." En dat doet hij, wereldwijd. Want die miljoenen volgers van hem liketen zijn video's maar liefst 2,3 miljard keer.||https://nos.nl/artikel/2434032-populairste-tiktokker-ter-wereld-werkte-tot-2020-nog-dag-en-nacht-in-fabriek
2022-06-25||Meeuwen in de Rotterdamse haven worden 'weggesnackt' door de vos|| Tientallen vossen richten "een massaslachting" aan onder meeuwen en andere broedvogels in de Rotterdamse haven. De meeuwenkolonie is gehalveerd. "Hier op dit lege haventerrein bij de Euromax Terminal zaten vroeger 3000 meeuwen te broeden. Moet je nu kijken: er zit er niet één meer", zegt Jan Putters van Havenbedrijf Rotterdam bij Rijnmond. "Allemaal weggesnackt door de vos." "Van de kleine mantelmeeuw kwam oorspronkelijk een derde van de Europese populatie in onze haven voor. In 2008 hadden we nog 30.000 paartjes. Vorig jaar telden we nog maar 16.000 koppels. Nu komen we uit op slechts 14.000 paartjes", vervolgt Putters, verantwoordelijk voor het groen- en natuurbeheer binnen het Havenbedrijf. "De aantallen dalen gigantisch, en niet alleen bij de kleine mantelmeeuw. Ook de zilvermeeuw en de zwartkopmeeuw staan onder druk." Het hobbelige haventerrein was een jaar of tien geleden de ideale broedplek, op het uiterste puntje van de Tweede Maasvlakte. Een leeg, met zand opgespoten terrein met hier en daar wat struiken en gras. De enkele bezoeker werd verjaagd door krijsende meeuwen die hun territorium verdedigen of hun jong waarschuwden voor gevaar. Maar nu zijn er geen meeuwen en geen nesten meer. Putters: "In het verleden zaten hier echt honderden meeuwen te broeden. Nu is het bedroevend leeg." De 'massaslachting' onder de vogels, zoals Putters het noemt, gaat gelijk op met de onstuimige opkomst van de vos in het havengebied. Drie jaar geleden stuurde een collega Putters voor het eerst een bericht dat hij een vos had gezien. "Ik geloofde het eerst niet en zei: stuur maar een foto als bewijs. Die kreeg ik al snel. Sindsdien is het heel hard gegaan. Vorig jaar telden we twintig vossen. Inmiddels hebben we er veertig. Als dit zo doorgaat hebben we er straks honderd." Niet alleen de meeuw, maar eigenlijk alle broedvogels in het havengebied hebben het volgens Putters zwaar. "Ook de scholeksters en kieviten zie je bijna niet meer. Alleen kleine broedvogeltjes die afhankelijk zijn van struwelen en struiken, zoals de kneu (een zangvogeltje) zien we nog massaal." "Er is gelukkig nog steeds een enorme biodiversiteit aan planten, maar dat wil je ook bij de vogels zien", stelt hij. "De haven is aangelegd voor de industrie, daar ligt de prioriteit. Maar waar mogelijk willen we ook de biodiversiteit de ruimte geven. Dat staat ook in de doelstellingen van het Havenbedrijf." Putters probeert met zijn collega's erger te voorkomen. Hier en daar zijn al hekwerken geplaatst om de vos tegen te houden. Volgend jaar wordt aan het begin van het broedseizoen een stroomdraad op de hekken gezet zodat de vos er niet overheen kan klimmen. Dat helpt een beetje, vermoedt hij. Maar uiteindelijk houden hekken en schrikdraad de vos niet tegen. De vos heeft ook geen natuurlijke vijanden. De enige echte oplossing is bejagen en afschieten, zegt Putters, ook al is dat nu nog wettelijk verboden. Gebeurt dat niet, dan leven er straks nog maar een paar duizend meeuwen in het havengebied. En neemt de vos het over. Putters: "Als ze 's nachts hun holen uit komen, lachen ze ons in ons gezicht uit en trekken vrolijk de haven in."||https://nos.nl/artikel/2434031-meeuwen-in-de-rotterdamse-haven-worden-weggesnackt-door-de-vos
2022-06-25||Amerikaan vindt op bijna 7 kilometer diepste scheepswrak ooit|| In de Stille Oceaan is het vooralsnog diepst gelegen scheepswrak ooit gevonden. Het gaat om het wrak van de USS Samuel B. Roberts, een Amerikaans oorlogsschip dat zonk in de Tweede Wereldoorlog. De Amerikaanse zakenman en diepzeeverkenner Victor Vescovo meldde de vondst van de Sammy B., zoals het schip in de oorlog werd genoemd, op 6895 meter diepte in een trog ten oosten van de Filipijnen. Vescovo dook zelf naar het wrak, samen met een sonarspecialist. Daar zag hij dat het schip in tweeën was gebroken. Op foto's die Vescovo deelde, zijn nog duidelijk cijfers op de boeg van het schip te zien. Omdat er weinig zuurstof en dus zeeleven is, verkeert het wrak nog in goede staat. Vescovo plaatste ook een video van zijn duik: De Samuel B. Roberts verging in oktober 1944 in de Slag in de Golf van Leyte. Die slag, waarin de VS samen met Australië de Japanse vloot versloeg, wordt beschouwd als een van de grootste zeeslagen ooit. Vescovo speurt met zijn bedrijf Caladan Oceanic al jaren privaat naar wrakken. Hij vond in april 2021 in hetzelfde gebied op z'n 6,5 kilometer diepte ook al het wrak van de USS Johnston. Dat was tot de vondst van de USS Samuel B. Roberts het diepste wrak ooit. Vescovo zegt dat zijn expedities worden gedreven door nieuwsgierigheid. Hij haalde al vaker het nieuws door opmerkelijke prestaties of vondsten. Zo is hij een van de weinigen die de diepste punten in de vijf oceanen heeft bezocht, beklom hij met de Mount Everest ook het hoogste punt op aarde en stond hij zowel op de Noord- als Zuidpool.||https://nos.nl/artikel/2434024-amerikaan-vindt-op-bijna-7-kilometer-diepste-scheepswrak-ooit
2022-06-25||Al meer dan een ton opgehaald voor zwaargewonde boer op tractor A12|| Binnen korte tijd is meer dan 100.000 euro ingezameld voor boer Bert Olieman (40) uit Nieuwerbrug aan den Rijn. Rond het middaguur stond de teller op ruim 120.000 euro. De boer raakte woensdag zwaargewond bij een ongeluk met zijn tractor op de A12 bij Ede, toen hij met zijn vrouw en dochter via de snelweg naar huis reed na het boerenprotest in het Gelderse Stroe. "We zijn enorm dankbaar dat we inmiddels 100.000 euro hebben opgehaald", aldus een familielid van de boer dat de geldinzameling door middel van een crowdfundingsactie heeft opgezet. Zij heeft het streefbedrag van een ton daarop verhoogd. "De kans is groot dat er heel lang hulp nodig zal zijn op de boerderij, gezien de verwondingen van Bert." De tractor met daarop de boer en zijn familie werd woensdag op de A12 aangereden door een vrachtauto. Berts vrouw Bertine zegt bij Omroep West dat de tractor meermalen over de kop sloeg. De 37-jarige vrouw en de 17-jarige dochter kwamen er met wat blauwe pekken vanaf. De boer werd waarschijnlijk door de voorruit naar buiten geslingerd en raakte zwaargewond. 'Hij heeft bijna alles gebroken wat er te breken valt", vertelde Bertine Olieman eerder. Haar man is meteen geopereerd, maar daar blijft het volgens haar niet bij. "Hij moet nu aansterken voor de volgende operatie en hij heeft nog veel operaties te gaan." Op de vraag of haar echtgenoot er weer bovenop komt, blijft ze even stil. "Dat weten we nu nog niet." Terwijl Bert Olieman in het ziekenhuis ligt, zette familie een inzamelingsactie op, onder andere om geld bijeen te brengen voor een nieuwe tractor. Ongeveer 3800 mensen hebben de afgelopen dagen een donatie gedaan, vaak vergezeld van een beterschapswens of een andere steunbetuiging.||https://nos.nl/artikel/2434023-al-meer-dan-een-ton-opgehaald-voor-zwaargewonde-boer-op-tractor-a12
2022-06-25||Afschaffen abortusrecht verdeelt VS: van 'moment om te vieren' tot 'nachtmerrie'|| Het terugdraaien van het recht op abortus door het Amerikaanse Hooggerechtshof maakt veel los. Sommigen zijn boos of bang, anderen vieren het nieuws. De NOS belde met voor- en tegenstanders van het besluit. "Het is niet te geloven. Dit besluit zal vernietigende en langdurige gevolgen hebben", zegt Zack Gingrich-Gaylord, hoofd communicatie van een abortuskliniekorganisatie in Oklahoma. "Straks ligt abortus buiten bereik voor de helft van het land", zo voegt hij toe. "Het is een tragische dag, al wisten we wel dat dit eraan zat te komen." "Wij vinden het een moment om te vieren", zegt John Kyle, directeur communicatie van Louisiana Baptists, de koepelorganisatie van kerken in die zuidelijke staat. Gisteren omschrijft hij als "een historische dag, die vijftig jaar in de maak was". Daarmee verwijst Kyle naar Roe v. Wade, de uitspraak van het Hooggerechtshof die bijna vijf decennia geleden vrouwen in alle Amerikaanse staten het recht op abortus gaf. Zijn kerk, net als veel evangelische gemeenschappen, hebben sindsdien gelobbyd voor het afschaffen van dat recht. "We denken niet dat dit besluit een einde zal maken aan abortussen", zegt Kyle. "Het veranderen van de wet betekent niet een verandering in het hart. Alleen Jezus kan dat bereiken. Jonge vrouwen zullen zwanger blijven raken buiten het huwelijk en een abortus proberen te krijgen. Er zijn veel staten waar abortus legaal zal blijven en het zal ook hier in Louisiana voorkomen, maar dan illegaal. Wij blijven bidden, zodat het in de toekomst ondenkbaar wordt om te aborteren." Veel staten hadden voor het oordeel van het Hooggerechtshof al speciaal nieuwe anti-abortuswetten ontworpen, zodat die snel na het besluit in werking konden treden. Die wetten verbieden abortus of beperken de mogelijkheden tot zwangerschapsbeëindiging tot een minimum. Andere staten grijpen nu terug op al langer bestaande wettelijke verboden. Een zo'n staat is West Virginia. Daar sprak het Women's Health Center, een abortuskliniek, in een persbericht de verwachting uit dat wetgevers van de staat een wet uit 1882 weer nieuw leven in zullen blazen. Onder die wet kunnen alle artsen of vrouwen die een abortus proberen te bewerkstelligen worden vervolgd en tot 10 jaar gevangenisstraf krijgen. "Roe was nooit genoeg, maar in staten als West Virginia was die wet het enige dat vrouwen het recht op abortus garandeerde", aldus de directeur van de kliniek over de gevolgen van het wegvallen van Roe v. Wade. "Veel staten gaan nu ervaren wat wij al een maand geleden zagen gebeuren", zegt Zack Gingrich-Gaylord uit Oklahoma. Zijn organisatie, Trust Women, is inmiddels gestopt met het runnen van abortusklinieken in de staat. Vorige maand nam Oklahoma de strengste abortuswet in heel Amerika aan, waardoor het beëindigen van een zwangerschap al vanaf de bevruchting illegaal werd.  "Wat we nu zien gebeuren is dat de vrouwen die de middelen hebben naar een andere staat reizen voor een abortus," zegt hij. "Maar naarmate de staten om ons heen op slot gaan, krijgen we een toename van vrouwen die thuis abortus plegen. Tegenwoordig is er medicatie waarmee je een zwangerschap zelf veilig kan beëindigen, maar binnenkort zullen de wetgevers ervoor zorgen dat die medicatie niet meer legaal via de post te bestellen zijn." En er zullen meer restricties komen, voorspelt hij. "Dit maakt deel uit van een bredere beweging. Geboortebeperking wordt ook gecriminaliseerd, er komen wetten om lhbt'ers te marginaliseren. Dit is allemaal onderdeel van de autoritaire wind die door Amerika waait", zegt Gingrich-Gaylord. Zijn voorspellingen lijken ondersteuning te vinden in uitspraken van onder anderen rechter Clarence Thomas, een van de conservatieve leden van het Hooggerechtshof die een streep door het abortusrecht zette. Brittany Joiner, een lesbische vrouw in de stad Baton Rouge in Louisiana, zegt tegen de NOS dat veel homoparen in haar zeer conservatieve staat vrezen voor wat komen gaat. "Ik zag wat Clarence Thomas schreef en dat vind ik eng. Het wordt misschien moeilijker om homohuwelijken aan te pakken dan abortussen, maar ze zullen een manier vinden om ons leven in een nachtmerrie te veranderen. Ik ben zo teleurgesteld in dit land. Vuurwapens worden beschermd, maar vrouwen en minderheden niet. Hoezo is dit the land of the free?" Hoe zit het nou met Roe v. Wade? En waarom is abortus al jarenlang zo'n heet hangijzer in de Verenigde Staten? Correspondent Marieke de Vries legt het uit:||https://nos.nl/artikel/2434022-afschaffen-abortusrecht-verdeelt-vs-van-moment-om-te-vieren-tot-nachtmerrie
2022-06-25||Honderden verdachte transacties op vakantieparken|| Bij vakantieparken zijn de afgelopen jaren honderden verdachte transacties gedaan. In vijf jaar tijd zijn zo'n driehonderd transacties als verdacht bestempeld, bevestigt de politie na berichtgeving van De Telegraaf. De transacties zijn onderzocht door de Financial Intelligence Unit (FIU) van de Landelijke Eenheid. Die afdeling moet witwaspraktijken bestrijden. De afgelopen twee jaar is er een toename van het aantal verdachte transacties te zien. De politie zegt niet hoe groot die toename precies is. Ook is niet duidelijk hoeveel geld er gemoeid is met de verdachte transacties. De cijfers sluiten aan op een recent rapport van het Regionale Informatie- en Expertise Centrum Oost-Nederland, een samenwerking van verschillende overheden tegen georganiseerde criminaliteit. In het rapport stond dat vakantieparken op grote schaal gebruikt worden om geld wit te wassen. Dat gebeurt via aankoop van recreatiewoningen en volledige vakantieparken. Ook wordt er witgewassen door bijvoorbeeld renovatie, verhuur of de doorverkoop van vakantiehuizen. FIU-hoofd Hennie Verbeek-Kusters zegt tegen de krant dat de verdachte transacties niet alleen witwassen betreffen, maar ook andere strafbare feiten als fraude.||https://nos.nl/artikel/2434015-honderden-verdachte-transacties-op-vakantieparken
2022-06-25||Personeelstekort en werk aan het spoor: de trein rijdt dit weekeinde vaak niet|| Personeelstekort en een reeks werkzaamheden aan het spoor leiden ertoe dat er dit weekeinde veel minder treinen rijden dan normaal. De problemen leiden tot grote drukte in treinen en op verschillende stations. Het opvallendst is de uitval van treinen door het tekort aan machinisten, conducteurs en monteurs, meldt Omroep West. NS meldt dat het personeelstekort er vandaag toe leidt dat er minder intercity's rijden tussen Den Haag en Utrecht, Den Haag en Amsterdam, tussen Leiden en Rotterdam en Leiden en Lelystad. Ook tussen Arnhem en Nijmegen, Utrecht en Baarn en tussen Eindhoven en Weert vallen treinen uit. Daarbij komt een reeks geplande werkzaamheden aan het spoor, onder andere aan de hogesnelheidslijn tussen Rotterdam en de Belgische grens, maar ook kleinere trajecten zoals tussen Utrecht Centraal en Amsterdam Centraal en tussen Amsterdam Centraal en Uitgeest. Vrijwel al die werkzaamheden lopen morgen de hele dag door. Dan heeft ook het personeelstekort weer grote gevolgen. Nu al is duidelijk dat er zondag minder intercity's rijden tussen Den Haag en Utrecht en tussen Rotterdam en Utrecht. Ook regionale vervoerders, zoals Arriva, melden uitval van ritten door personeelstekort. In alle gevallen moeten treinreizigers rekening houden met een extra reistijd van ongeveer een kwartier, meldt NS. Maar in de praktijk kan die reistijd fors langer uitvallen. NS komt niet alleen machinisten en conducteurs tekort, maar ook ICT'ers, monteurs, medewerkers voor veiligheid en service en winkelpersoneel op de stations. De spoorwegen hebben naar eigen zeggen ongeveer 1100 openstaande vacatures. Het bedrijf probeert op allerlei manieren nieuwe werknemers te werven. Zo wordt ook een treinsimulator ingezet op verschillende stations. In die simulator wordt nauwgezet nagebootst hoe je als machinist of conducteur een intercity door de drukke spits heen loodst. Gisteren stond die simulator op station Deventer, volgende week staat hij op Rotterdam Centraal en de week daarna op Eindhoven Centraal. Staatssecretaris Vivianne Heijnen (Infrastructuur) maakte onlangs duidelijk aan de Tweede Kamer dat de tekorten mogelijk langere tijd zullen aanhouden, ook na de zomer. Dat vond ze "uiteraard geen aantrekkelijk perspectief voor de reiziger, noch voor het personeel van de NS". Ze wees er echter op dat veel sectoren moeite hebben om genoeg personeel te vinden.||https://nos.nl/artikel/2434014-personeelstekort-en-werk-aan-het-spoor-de-trein-rijdt-dit-weekeinde-vaak-niet
2022-06-25||Bij1-voorzitter Jursica Mills stapt op vanwege 'toxiciteit en vriendjespolitiek'|| Voorzitter Jursica Mills van politiek partij Bij1 stapt per direct op, bevestigt de partij na berichtgeving van het Parool. In haar afscheidsbrief aan de leden schrijft Mills dat de partij "vol is van toxiciteit, vriendjespolitiek en tegenstrijdigheden", citeert de krant.  "We zijn overvallen door haar besluit, maar respecteren de keuze", reageert Bij1 op Twitter. "We verzamelen nu alle informatie en zodra we meer weten, komen we met een inhoudelijke reactie naar onze leden." "Ik heb gezien dat leden graag rechtvaardigheid willen, totdat een rechtvaardig besluit niet bij hen in het straatje past", schrijft Mills. "Dat leden graag een platte organisatie willen, maar nooit verantwoordelijk willen zijn voor hun eigen gedrag en ga zo maar door." "Ik ben als zwarte vrouw nog nooit zo respectloos, niet zuiver/integer of ongerechtvaardigd benaderd en behandeld en dat allemaal onder het mom van kritiek. Laat dat maar even bezinken." In juli vorig jaar werd de nummer 2, activist en kunstenaar Quinsy Gario, uit de partij gezet. Mills noemde de opstelling van Gario toen "toxisch". Na het royement verbrak de Haagse afdeling van Bij1 de banden met de landelijke partij, en splitste zich af.||https://nos.nl/artikel/2434011-bij1-voorzitter-jursica-mills-stapt-op-vanwege-toxiciteit-en-vriendjespolitiek
2022-06-25||Ingezoomd: hoe Oekraïne in verzet komt achter vijandelijke linies|| In door Rusland bezette gebieden zorgen Oekraïense verzetsstrijders ervoor dat het Russische leger niet op zijn lauweren kan rusten. Ook worden 'collaborateurs' aangevallen of zelfs omgebracht. Dat melden onderzoekers, overheden en is te zien op beelden die via internet worden verspreid, en waarvan de NOS in een deel van de gevallen de authenticiteit heeft kunnen vaststellen. Het verzet is vooral actief in het zuiden van Oekraïne en met name in en rond Cherson. De acties kunnen voor Oekraïne heel effectief zijn: zo worden de Russische troepen beziggehouden en kunnen ze hun pijlen niet ergens anders op richten. Ook kan hun opmars worden vertraagd, bijvoorbeeld door het opblazen van bruggen. Maar in sommige gevallen wordt ook het oorlogsrecht geschonden door deze zogenoemde partizanen, een term voor verzetsbewegingen die achter de vijandelijke linies opereren. Gisteren nog werd een stadsbestuurder gedood die door de Russen was geïnstalleerd. "Je mag alleen leden van de krijgsmacht aanvallen, en geen burgers", benadrukt Marten Zwanenburg, hoogleraar militair recht aan de Defensie Academie en de Universiteit van Amsterdam. Juist die acties tegen 'collaborateurs' zijn heel effectief, zegt hoogleraar Martijn Kitzen, hoogleraar irreguliere oorlogvoering aan de Defensie Academie. Samenwerken met de Russische bezetter is een stuk minder aantrekkelijk als je dat met de dood kunt bekopen. "Het opblazen van een brug of het treffen van militaire doelen heeft natuurlijk ook wel zin", zegt Kitzen. "Maar het effect daarvan is tijdelijk. Acties gericht op het bestuur kunnen een bezetting echt ondermijnen", zegt hij, met de kanttekening dat op afstand moeilijk is te zeggen hoe effectief het verzet precies is. Het is vergelijkbaar met wat de Taliban succesvol deden in Afghanistan, stelt Kitzen, die zelf als oud-militair onder meer in Uruzgan diende. "Het zorgt er bovendien voor dat Rusland sleutelfiguren moet beveiligen, en dat kost militaire capaciteit die ze elders niet kunnen inzetten." De vrijdag geliquideerde stadsbestuurder,Dmitry Savloetsjenko, was niet het eerste partizanendoelwit. Eerder werden een pro-Russische activist en een pro-Russische blogger gedood. Een "overgelopen" lid van het Oekraïense parlement was een doelwit, al is onduidelijk hoe hij eraan toe is, en de door Rusland benoemde burgemeesters van Enerhodar en Melitopol overleefden waarschijnlijke aanslagen op hun leven. Ook de door Rusland benoemde gouverneur van Tsjernobaevka en het hoofd van de gevangenissen in Cherson werden aangevallen. Hoewel ze door Rusland zijn benoemd en mogelijk dus ook samenwerkten met het Russische leger, mag dat simpelweg niet volgens het oorlogsrecht, zegt jurist Zwanenburg. "Je mag burgers niet aanvallen, behalve als die zelf deelnemen aan vijandelijkheden. Val je bijvoorbeeld een burgemeester aan, dan is dat een oorlogsmisdrijf." Overigens maakt Rusland zich op veel grotere schaal schuldig aan schendingen van het oorlogsrecht: er zijn inmiddels talloze gevallen bekend van geweld tegen burgers. Hoe groot en georganiseerd het Oekraïense partizanenverzet precies is, is onbekend. Het is mogelijk dat het Oekraïense leger erbij betrokken is. Het verzet wordt in ieder geval aangemoedigd vanuit de Oekraïense overheid: zo loofde de gevluchte burgemeester van Melitopol gisteren 10.000 dollar uit voor de dood van de door Rusland benoemde "nepburgemeester" van die stad. De vorige Russischgezinde burgemeester nam naar verluidt al ontslag na een bomaanslag in de buurt van haar huis. In acht gevallen verifieerde de NOS beelden van acties van partizanen, waarbij de locatie van de beelden kon worden bevestigd. De toedracht is echter vrijwel niet te verifiëren, en ook is niet te verifiëren dat de acties door partizanen werden verricht. Dat die groepen actief zijn, en dat ze daarbij ook Russischgezinde overheidsfunctionarissen aanvallen, is echter zowel door de Oekraïense als door de Russische overheid bevestigd. Ook het Institute for the Study of War, een Amerikaanse denktank die de gevechtshandelingen nauwgezet volgt, maakt melding van partizanen-acties. Het verzet kan ook kleiner zijn: zo sturen Oekraïeners locaties van Russische legereenheden door, of plakken ze posters waarin wordt opgeroepen tot verzet, soms met namen van doelwitten. Zonder gevaar zijn de acties niet. Ook het doorgeven van locaties van troepen levert gevaar op. "Je bent op dat moment een legitiem militair doelwit", zegt jurist Zwanenburg. Bovendien neemt Rusland het niet zo nauw met het oorlogsrecht. "Je ziet dat het ombrengen van één Rus kan worden afgestraft door het ombrengen van tien burgers", aldus Kitzen. OSINT-onderzoekers Yorrick de Vries en Anthony van der Meer leverden een bijdrage aan dit artikel.||https://nos.nl/artikel/2434009-ingezoomd-hoe-oekraine-in-verzet-komt-achter-vijandelijke-linies
2022-06-25||Coronabesmettingen lopen op, moeten we ons zorgen maken?|| Voor het eerst sinds april waren er deze week weer meer dan 5000 coronabesmettingen op een dag. Ook in de ziekenhuizen liggen weer meer mensen met corona. Het RIVM voorspelde vorige week een zomercoronagolf. Maar betekent dat dat we ons echt zorgen moeten maken? Of blijft het bij een zomergolfje? Vijf vragen over de zomergolf. Die lopen op. Hoe hard precies, weten we niet, omdat er niet meer massaal getest wordt bij de GGD. Het percentage positieve tests liep deze week wel op tot 68,5 procent. Ook in het rioolwater is goed te zien dat het aantal besmettingen oploopt. Inmiddels bevat het rioolwater drie keer zo veel coronavirusdeeltjes als begin mei. De stijging van het aantal besmettingen en ziekenhuisopnames komt niet onverwacht. Vorige week gaf het Europese gezondheidsinstituut ECDC al aan dat het aantal besmettingen en dus uiteindelijk ook het aantal ziekenhuisopnames zou gaan stijgen, vanwege twee nieuwe omikronsubvarianten die sinds vorige week ook in Nederland dominant zijn. Vooralsnog leidt dat niet tot grote zorgen bij experts, het RIVM en het ministerie van VWS, zo blijkt uit navraag van de NOS. Ze zijn sinds begin vorige maand in Nederland in opkomst. Het gaat om de BA4- en BA5-variant, die vrij veel op elkaar lijken. Inmiddels zijn er grofweg vijf omikronsubvarianten die wereldwijd rondgaan. Allemaal hebben ze net wat verschillende kenmerken, bijvoorbeeld als het gaat om besmettelijkheid en het ontwijken van de opgebouwde bescherming van mensen om het virus onschadelijk te maken. In de winter kregen veel Nederlanders de BA1-variant. In de lente werd deze verdreven door BA2. Volgens steekproeven in Amsterdam en Rotterdam zijn BA4 en BA5 in Nederland inmiddels dominant. De situatie in elk land is anders, omdat er eerder andere varianten zijn rondgegaan, de gebruikte vaccins per land verschillen en de bevolkingsopbouw anders is, benadrukken virologen. Tegelijkertijd kunnen we wel degelijk iets afleiden uit de situatie elders. Zo is de omikronvariant die nu Nederland verovert in Portugal al ruim een maand dominant. Het leidde daar tot een milde golf met oplopende besmettingen en een lichte druk op de ziekenhuizen. Inmiddels lijkt de golf daar aan het afzwakken. Hetzelfde geldt voor Zuid-Afrika, waar deze variant als eerste werd ontdekt. Ook in andere Europese landen loopt het aantal besmettingen op. Zo is bijvoorbeeld ook in vakantieland Frankrijk een opleving te zien, door de opkomst van de nieuwe omikronvarianten. Ook in de VS nemen deze varianten de boel over, met als gevolg toenemende besmettingen én ziekenhuisopnames. Het ziekteverzuim in de zorg is nog altijd hoog en zal nog wat hoger worden door de ook daar oplopende besmettingen. Ook zijn er nog steeds ruim 100.000 ingrepen die nog moeten worden ingehaald als gevolg van eerdere coronagolven. Hoe voller de ziekenhuizen liggen, hoe groter de kans dat er toch ook bij een zomergolfje weer operaties moeten worden uitgesteld. Op dit moment is er geen plan voor een nieuwe boostercampagne. Volgens een woordvoerder van minister Kuipers is daar nu geen aanleiding voor. De huidige vaccins werken nog goed genoeg, ook tegen deze nieuwe subvariant. Volgende week start ook weer een campagne om mensen die zich nog niet hebben laten vaccineren aan te sporen dat wel te gaan doen. "De cijfers wijzen uit dat de mensen die nu in het ziekenhuis liggen vaak ongevaccineerd of deels gevaccineerd zijn. Dus je doet het vaccineren of boosteren ook echt voor je eigen gezondheid", aldus de woordvoerder. Ouderen en kwetsbaren die hun herhaalprik nog niet gehaald hebben, worden volgende week via een sms, brief of e-mail uitgenodigd om dat alsnog te doen. Hoe staat het na twee jaar corona met de wachtlijsten, het personeelstekort en de werkdruk in het ziekenhuis? Kijk mee:||https://nos.nl/artikel/2434002-coronabesmettingen-lopen-op-moeten-we-ons-zorgen-maken
2022-06-25||Koning Willem-Alexander reikt vaandelopschriften uit op Veteranendag|| Veteranendag wordt vandaag voor het eerst in drie jaar weer als vanouds gevierd met een defilé in de binnenstad van Den Haag en een manifestatie op het Malieveld. De dag staat in het teken van waardering en erkenning van veteranen die zijn ingezet in dienst van de vrede, nu en in het verleden. Veteranendag begint met een bijeenkomst in de Koninklijke Schouwburg, waar premier Rutte een toespraak houdt in aanwezigheid van onder anderen koning Willem-Alexander en minister Ollongren van Defensie. Aansluitend krijgen achttien eenheden van de krijgsmacht een zogeheten vaandelopschrift uitgereikt door de koning voor hun bijzondere inzet in Afghanistan. Dat geldt voor zestien eenheden van de Koninklijke Landmacht, een van het Korps Mariniers en een van de Koninklijke Luchtmacht. De ceremonie vindt plaats op een speciaal gebouwd ponton op de Hofvijver. Een vaandelopschrift is een van de hoogste onderscheidingen die aan een militaire eenheid kunnen worden toegekend. Het betekent een erkenning van de manier waarop de militairen zich hebben ingezet tijdens hun missie. "Er gaat een uitgebreid onderzoek vooraf aan de toekenning, maar er zijn geen regels waar mensen precies aan moeten voldoen", zegt militair historicus Christ Klep. "De criteria zijn moed, beleidvol en dapper optreden van een eenheid, dat is vrij breed en algemeen." In deze video vertellen twee veteranen uit de onderscheiden eenheden hoe zij hun missie in Afghanistan hebben ervaren.  Vaandelopschriften worden niet vaak toegekend, de laatste keer was in 2013, voor de missie in Kosovo van 1999. "Er heerste nu algemeen het gevoel dat er iets moest gebeuren met de Afghanistan-missie", zegt Klep. "De toekenning van de vaandelopschriften betekent ook de afsluiting van een periode in Afghanistan." Het markeert tegelijkertijd een omslagpunt binnen Defensie, aldus Klep. "Met de oorlog in Oekraïne zijn we nu in een fase terechtgekomen waarin de nadruk op vredesmissies in landen ver van ons vandaan verschuift naar territoriale verdediging." De onderscheiden eenheden openen het defilé in de binnenstad van Den Haag, dat wordt afgenomen door de koning, minister Ollongren en de Commandant der Strijdkrachten, Onno Eichelsheim. Het Veteranendefilé is geen officiële militaire parade. "Het Veteranendefilé heeft bewust een minder krijgshaftige uitstraling dan een militaire parade. Dat past misschien ook wel beter bij de Nederlandse tradities", zegt Klep. "De koning heeft bij ons ook geen militaire functie meer, maar hij is wel bij het defilé aanwezig als symbool van verbinding tussen het koninklijk huis en de veteranen." 'We zijn ook misschien wel het enige land waar dienende militairen een veteranenstatus kunnen krijgen", zegt Klep. Van de ruim 103.000 Nederlandse veteranen zijn er ruim 25.000 nog in dienst van Defensie. "De veteranenstatus krijg je als je in oorlogsomstandigheden hebt gediend of een missie van meestal drie tot zes maanden hebt uitgevoerd om de internationale rechtsorde te herstellen, dus ook als je daarna nog bij Defensie werkt", zegt Klep. "Maar je bent geen veteraan na bijvoorbeeld een missie voor de NAVO in de Baltische staten." Dat het Nederlandse veteranenbeleid zo enorm sterk gericht is op waardering en erkenning, noemt Klep uitzonderlijk. "Er is bijna geen land waar dat zo nadrukkelijk gebeurt. Het accent ligt daarbij op 'goed doen in de wereld'. Ook heeft de Nederlandse overheid, meer dan in de meeste andere landen, de ultieme zorgplicht voor veteranen."||https://nos.nl/artikel/2433995-koning-willem-alexander-reikt-vaandelopschriften-uit-op-veteranendag
2022-06-25||Wekdienst 25/6: Pride van Warschau én Kiev in Polen • Veteranendag in Den Haag|| Goedemorgen! In de Poolse hoofdstad wordt de Pride van Warschau én Kiev gehouden en in Den Haag worden oorlogsveteranen geëerd. In het oosten flink wat zon en droog. In het westen meer wolken en vooral in de middag af en toe regen of een fikse onweersbui. Maxima van 20 graden aan zee tot 25 graden langs de oostgrens. De komende dagen wisselen zon, wolken en een enkele onweersbui elkaar af. De temperatuur komt tussen 20 en 25 graden uit. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Na het besluit van het Amerikaanse Hooggerechtshof om het landelijke recht op abortus terug te draaien, zijn verspreid over de VS mensen de straat op gegaan om daartegen te protesteren. Tussen Boston en Los Angeles waren tientallen betogingen in grote en middelgrote steden. De meeste waren relatief klein van omvang; in onder meer New York en Chicago trokken de betogingen wel duizenden mensen. Archeologen hebben bij opgravingen in Pompeï een opvallend fossiel ontdekt: een zwangere schildpad met een ei. Het dier belandde net als de inwoners van de Italiaanse stad onder een laag as na de uitbarsting van de Vesuvius in het jaar 79 na Christus. De schildpad werd opgegraven onder een ingestort huis. Een deskundige zegt tegen de BBC dat de schildpad daar vermoedelijk haar eieren wilden leggen. Dit is er na bijna 2000 jaar over van de schildpad: Fijne dag!||https://nos.nl/artikel/2433993-wekdienst-25-6-pride-van-warschau-en-kiev-in-polen-veteranendag-in-den-haag
2022-06-25||'Ook andere rechten in gevaar' na einde landelijk abortusrecht|| Voorstander of tegenstander, Amerikanen beleefden gisteren een juridische aardschok die nog lang zal nadreunen. Het Hooggerechtshof haalde een streep door de meest bekende en meest bevochten uitspraak die datzelfde Hof ooit deed. Roe v Wade uit 1973, waarin het landelijk recht op abortus werd vastgelegd, is ongedaan gemaakt. Als Amerikanen van deze uitspraak iets leren, dan is het dat verworven rechten nooit absoluut zijn. Nieuwe tijden brengen een nieuwe politieke werkelijkheid, waarin een recht als abortus gewoon weer kan verdwijnen. Lange tijd leek dat ondenkbaar en ging de trend richting meer rechten, meer persoonlijke vrijheden, meer zelfbeschikking. Daaraan komt nu een einde; de uitspraak van gisteren lijkt niet op zichzelf te staan. Want de uitspraak is ook ongewoon voor het Hooggerechtshof zelf. De rechters zijn gewoonlijk voorzichtig met al te radicale stappen en maken niet snel een eerdere uitspraak van hun eigen Hof ongedaan. Door Roe v Wade te schrappen, bleken zes van de negen rechters van het Hof bereid beide dingen nu wel te doen. De motivaties die deze conservatieve rechters bij hun oordeel voegden, hadden veel weg van het vereffenen van een oude rekening. "Roe v Wade was een reusachtige fout", schreef rechter Samuel Alito, "een besluit met schadelijke consequenties". Het duidt erop dat het Hooggerechtshof politieker is geworden. En dat de conservatieve meerderheid van dit moment - zes van de negen rechters zijn conservatief - er niet voor terugdeinst zijn macht in te zetten. Dat komt het duidelijkst naar voren in de motivatie van rechter Clarence Thomas bij het besluit van gisteren. "We moeten nu ook andere uitspraken van dit Hof heroverwegen", schrijft hij. Thomas benoemt daarbij specifiek uitspraken waarin het recht op het gebruik op anticonceptie is vastgelegd en het recht op een relatie en seks tussen mensen van hetzelfde geslacht. Condoomgebruik en homorechten; weinigen hadden gedacht dat de hoogste rechtbank van Amerika zich daar ooit nog over zou buigen. De drie progressieve rechters van het Hof die tegen een einde van Roe v Wade stemden, waarschuwen dan ook in hun verweer: "Ook andere rechten zijn nu in gevaar". Volgens deze rechters hebben hun zes conservatieve collega's ideologie laten spreken, in plaats van een juridisch oordeel over Roe v Wade. Zo kan volgens de drie progressieven nu iedere oude uitspraak waar een nieuwe meerderheid van het Hof het mee oneens is, worden geschrapt. "Radicale veranderingen worden op deze manier veel te gemakkelijk, gebaseerd op niets anders dan de mening van een paar nieuwe rechters." De felle bewoordingen van zowel Alito en Thomas als de drie progressieve rechters, duiden op grote onenigheid binnen het Hof. Niet alleen over interpretatie van de wet, maar ook over de rol die rechters in het Hooggerechtshof horen te spelen. Dat deze beslissing van het Hof als een politieke uitspraak wordt gelezen, komt niet helemaal uit de lucht vallen. Drie van de zes conservatieve rechters die nu voor een einde aan Roe v Wade stemmen, zijn aangesteld onder president Trump. Hij beloofde tijdens zijn campagne in 2016 rechters aan te stellen die conservatieve waarden als een einde aan abortus meebrengen. De uitspraak is daarmee een ingeloste belofte aan zijn religieus-conservatieve achterban, die historisch gezien vaak met een stem terugbetaalt. Trump en conservatieve Republikeinen hopen deze overwinning dan ook mee te nemen naar de tussentijdse verkiezingen van komende november en de presidentsverkiezingen van 2024. Maar ook de Democraten ruiken een kans in het einde aan Roe v Wade. Onder de aanhang is veel woede over deze uitspraak en uit verschillende peilingen blijkt dat zeker 60 procent van de Amerikanen geen voorstander is van het inperken van abortusrechten. "In november staat abortus op het stembiljet", zei president Biden in een reactie. "Persoonlijke vrijheid staat op het stembiljet, het recht op privacy en gelijkheid staan op het stembiljet." De drie rechters die onder Trump zijn aangesteld en hun politieke bedoelingen, waren al sinds hun benoeming onderwerp van debat. In hun verhoren in de Senaat zeiden ze dat ze de belangrijkste uitspraken van het Hof, zoals Roe v Wade, als lid van het Hooggerechtshof zouden respecteren. Op basis van die belofte werden ze door een meerderheid in de Senaat goedgekeurd. Enkele senatoren zijn na de uitspraak van gisteren dan ook woest. "Deze beslissing is niet in lijn met wat de rechters mij hebben toegezegd", zei de nota bene Republikeinse senator Susan Collins. Haar stem was doorslaggevend bij de benoeming van twee van de drie rechters. Collins is tegen het afschaffen van Roe v Wade. Ze noemt de uitspraak van gisteren "een schok voor het land die zal leiden tot politieke chaos, woede en verlies van vertrouwen in onze overheid." Hoe zit het nou met Roe v. Wade? En waarom is abortus al jarenlang zo'n heet hangijzer in de Verenigde Staten? Correspondent Marieke de Vries legt het uit:||https://nos.nl/artikel/2433992-ook-andere-rechten-in-gevaar-na-einde-landelijk-abortusrecht
2022-06-25||In hele VS demonstraties na abortus-uitspraak Hooggerechtshof|| Na het besluit van het Amerikaanse Hooggerechtshof om het landelijke recht op abortus terug te draaien, zijn verspreid over de VS mensen de straat opgegaan om daartegen te protesteren. Tussen Boston en Los Angeles waren tientallen betogingen in grote en middelgrote steden. De meeste waren relatief klein van omvang; in onder meer New York en Chicago trokken de betogingen wel duizenden mensen. In New York verzamelden zich volgens de lokale afdeling van ABC News meer dan 10.000 mensen voor een mars. Vrouwen die meeliepen hadden borden bij zich met teksten als 'Blijf met je wetten van mijn lijf' en 'Mijn verkrachter heeft meer rechten dan ik'. Ook de minister van Justitie van de staat New York had zich bij het protest gevoegd. In New York blijft abortus legaal. Op sommige plaatsen liep het uit de hand. Beelden van de demonstraties in het hele land: In Chicago trokken eveneens duizenden mensen door de straten om hun woede te uiten over het besluit van het Hooggerechtshof. Burgemeester Lightfoot van Chicago had vrouwen uit staten die abortus nu gaan verbieden opgeroepen om naar haar stad te komen. "We zullen je beschermen en zorgen dat je rechten worden gerespecteerd", zei ze op een persconferentie. Chicago ligt in Illinois; die staat wordt bestuurd door Democraten en zal het recht op abortus behouden. Er gingen ook mensen de straat op die blij zijn met het besluit van het Hooggerechtshof. Ook in staten waar abortus waarschijnlijk verboden wordt waren betogingen, zoals in de steden Houston en Austin (Texas) en Atlanta (Georgia). CNN meldt dat verspreid over het land zeker 70 betogingen waren aangemeld.  President Biden heeft het besluit van het Hooggerechtshof veroordeeld. Ook vrouwen- en mensenrechtenorganisaties zijn woedend dat het landelijke recht op abortus verdwijnt en abortus nu weer een zaak wordt voor de Amerikaanse staten. Oud-president Trump reageerde net als andere Republikeinse kopstukken juist zeer opgetogen, net als kerkelijke en pro-life-organisaties.||https://nos.nl/artikel/2433991-in-hele-vs-demonstraties-na-abortus-uitspraak-hooggerechtshof
2022-06-25||Doden en gewonden bij aanslag gayclub Oslo, mogelijk terrorisme || In de Noorse hoofdstad Oslo heeft een man vannacht het vuur geopend op uitgaanspubliek. Er zijn zeker twee doden, meer dan twintig mensen raakten gewond. De politie maakte vanochtend bekend te onderzoeken of de aanslag, die bij een homobar plaatsvond, een terroristische daad is of mogelijk een haatmisdrijf. In de buurt is een verdachte aangehouden. Het is een 42-jarige Noorse burger van Iraanse komaf, zei de politie in een persconferentie. Hij is een bekende van de politie, en eerder veroordeeld voor geweldspleging. Het schietincident was rond 01.15 uur in de London Pub, een homobar in het centrum van Oslo. Een verslaggever van de omroep NRK, die getuige was, zegt dat een man bij de zaak aankwam met een tas, er een wapen uithaalde en begon te schieten. Daarop ontstond paniek en renden mensen weg. Ook zochten mensen dekking in een kelder van het café. Enkele uren na de schietpartij zijn op meerdere adressen in Oslo huiszoekingen gedaan. Na de aanslag nam de politie een handvuurwapen en automatisch geweer in beslag. Een ooggetuige vertelt over de aanslag:  Behalve bij de London Pub is vermoedelijk ook geschoten bij een naastgelegen jazzcafé en een eetgelegenheid. Die zaken worden ook als plaatsen delict gezien. In Oslo is sinds vorige week zaterdag de Oslo Pride. Op meerdere plekken in de stad wordt met bijeenkomsten en evenementen aandacht gevraagd voor lhbti-rechten en diversiteit. Na de aanslag heeft de organisatie besloten het evenement verder te schrappen. De politie onderzoekt ook of de Pride het doelwit was van de man. De Noorse koning Harald laat in een verklaring weten dat hij en de koninklijke familie geschokt zijn: "We leven mee met alle nabestaanden en getroffenen en wensen iedereen die nu bang, bezorgd en verdrietig is veel sterkte toe." De Noorse premier en zijn ministers geven om 14.00 uur een persconferentie over de gebeurtenissen. ||https://nos.nl/artikel/2433990-doden-en-gewonden-bij-aanslag-gayclub-oslo-mogelijk-terrorisme
2022-06-25||Georgiërs de straat op voor aansluiting bij EU en vertrek premier|| In Georgië hebben opnieuw tienduizenden mensen gedemonstreerd voor toetreding tot de Europese Unie. Ook eisten ze het vertrek van premier Garibasjwili; ze nemen het hem kwalijk dat Georgië nog geen status van kandidaat-EU-lid heeft gekregen. Maandag gingen bij het parlementsgebouw in de hoofdstad Tbilisi ook al mensen de straat op voor een pro-EU-betoging. Dat was drie dagen voor de Europese top waarbij over de toetredingsverzoeken van Georgië, Oekraïne en Moldavië zou worden beslist. Georgië werd bij de top in de wacht gezet en kreeg alleen 'uitzicht op het kandidaat-lidmaatschap'; eerst moet aan voorwaarden worden voldaan. Oekraïne en Moldavië kregen wel de status van kandidaat-lid. Premier Garibasjwili heeft in de ogen van de demonstranten te weinig gedaan voor Georgisch succes in Brussel. Een overgangsregering moet volgens hen zorgen dat zo snel mogelijk aan de voorwaarden voor toetreding wordt voldaan. Als de premier de eis om af te treden negeert, trekken de demonstranten volgende week zondag opnieuw naar het parlementsgebouw in Tbilisi voor een massabetoging. Georgië had in maart de aanvraag voor het EU-lidmaatschap ingediend. Garibasjwili sprak toen van een mijlpaal voor de Europese integratie van zijn land. In reactie op het besluit uit Brussel zei de premier nu dat er Europees perspectief is voor Georgië. Hij sprak ook van een welverdiende prestatie en zei dat zijn regering aan de slag gaat met de voorwaarden die de EU heeft gesteld.||https://nos.nl/artikel/2433989-georgiers-de-straat-op-voor-aansluiting-bij-eu-en-vertrek-premier
