2022-06-10||Europees onderzoek: coronavaccins veroorzaken niet lang uitblijven menstruatie|| Volgens het Europees Medicijnagentschap EMA is er geen verband tussen mRNA-coronavaccins en het uitblijven van de menstruatie. De Europese gezondheidstoezichthouder heeft dat onderzocht omdat er meldingen waren van menstruatiestoornissen na een dubbele vaccinatie met Moderna of Pfizer/BioNTech. Onder uitblijvende menstruatie verstaat het agentschap dat er ten minste negentig dagen geen bloeding is. Bij het Nederlandse bijwerkingencentrum Lareb zijn ruim 24.000 meldingen binnengekomen van het uitblijven van de menstruatie na een vaccinatie. Veel van die meldingen gingen over een periode korter dan negentig dagen. Het ging om uiteenlopende klachten, zoals een hevige of een uitblijvende menstruatie. In totaal zijn er in Nederland ongeveer 17 miljoen vaccins gegeven aan vrouwen, inclusief boosterprikken. Lareb twijfelt niet aan de uitkomsten van het EMA-onderzoek. Maar "er is daar gekeken naar het uitblijven van de menstruatie over een wat langere periode." Het bijwerkingencentrum doet zelf ook onderzoek naar het uitblijven van de menstruatie en het eventuele verband met de inentingen. Vrouwen die dubbel ingeënt zijn hebben aan EMA gemeld dat ze heviger of langer bloeden. De Europese vaccinatiewaakhond doet nog onderzoek of daar een verband tussen bestaat. Stoornissen kunnen volgens het EMA ook andere oorzaken hebben, zoals medische aandoeningen. Ook stress en vermoeidheid kunnen een rol spelen.||https://nos.nl/artikel/2432240-europees-onderzoek-coronavaccins-veroorzaken-niet-lang-uitblijven-menstruatie
2022-06-10||Stikstofdoelenkaart geeft meer helderheid, 'maar wordt hele klus'|| Boeren in Nederland weten al jaren dat ze minder stikstof moeten gaan uitstoten, maar vrijdag is eindelijk duidelijk geworden waar de grootste reductie plaats moet vinden. Vooral rond natuurgebieden wil het kabinet grote stappen zetten, zo wordt duidelijk uit de gepresenteerde stikstofdoelenkaart. Zoals verwacht reageren milieuorganisaties opgelucht en spreekt de agrarische sector schande van het gepresenteerde kabinetsplan. Volgens hoogleraar Milieu en Duurzaamheid Jan Willem Erisman (Universiteit Leiden) is het een belangrijke dag voor de aanpak van het zich voortslepende stikstofprobleem. Vanuit milieu-perspectief noemt hij het een grote doorbraak. "Maar het wordt een hele klus om dit binnen acht jaar uit te voeren." Veel hangt af van de mate waarin boeren bereid zijn mee te werken. "Onderdeel van het eerlijke verhaal is de pijnlijke boodschap dat niet alle agrariërs door kunnen gaan met hun bedrijf", aldus landbouwminister Staghouwer. Op basis van deze complexe optelsom van hoeveel stikstof bedrijven, boeren en voertuigen uitstoten, moet overal in Nederland de stikstofuitstoot met minimaal 12 procent afnemen: Verduurzamen, verplaatsen of beëindigen: dat zijn de opties die boeren krijgen en waar ook subsidies voor beschikbaar zijn. Voor veel agrariërs die dicht bij natuurgebieden wonen, wordt stoppen bijna onontkoombaar, want daar moet de stikstofuitstoot met 70 procent omlaag. Erisman: "Als ik een van die boeren was, zou ik de komende tijd wel met mijn bedrijfsadviseur in overleg gaan." De eerste reacties uit de landbouwsector duiden op flinke weerstand. In de straat waar stikstofminister Van der Wal woont, voerde een groep boeren vanavond actie. Op 22 juni is er een demonstratie in Den Haag en de Farmers Defence Forse verwacht de komende tijd "grote acties". Het kabinet heeft de bal nu bij de provincies gelegd: zij moeten de kabinetsdoelstellingen op lokaal en regionaal niveau uitwerken. Zij moeten dit voor 1 juni 2023 hebben geregeld. Het feit dat er in maart volgend jaar Provinciale Statenverkiezingen zijn, betekent dat provinciale politici niet staan te springen om al te rigoureuze maatregelen te nemen. De provincies moeten in samenwerking met alle betrokken sectoren (industrie, bouw, mobiliteit en landbouw) definitief vastleggen hoe de uitstoot precies wordt aangepakt. "Er wordt ingezet op een evenredige reductie, dus er komt nog een doorrekening wat er in andere sectoren moet gebeuren", zegt Erisman. Sommige boerengezinnen peinzen er niet over om te stoppen, leggen ze uit in deze video van Nieuwsuur: "Het grote nieuws is dat elke boer nu kan zien hoeveel er in zijn omgeving moet worden gereduceerd", zegt hoogleraar Erisman. "Tot nu toe bleef dat vaag, en ook nu blijven er slagen om de arm, maar in grote lijnen is er wel duidelijkheid." Hoewel het een impopulaire boodschap is voor de agrariërs, kunnen ze volgens Erisman nu wel beter een besluit maken over hun toekomst. Voor de natuur zijn de gepresenteerde stikstofdoelen goed nieuws, vervolgt de expert. "Dit gaat om een substantiële reductie die planten en dieren ten goede komt." De grote hoeveelheid stikstof in Nederland tast bijvoorbeeld de biodiversiteit aan. Daarnaast betekent stikstofreductie dat er ook weer op grote schaal wegen en gebouwen mogen worden gebouwd. Maar zo ver is het dus nog niet.||https://nos.nl/collectie/13901/artikel/2432238-stikstofdoelenkaart-geeft-meer-helderheid-maar-wordt-hele-klus
2022-06-10||'Donny M. kon geen moment alleen worden gelaten'|| Een incident, eens maar nooit meer. Zo keek de 22-jarige Donny M. in 2017 naar het misbruiken van een minderjarige jongen in Sittard, meldt de regionale omroep L1. De omroep heeft alle verhoren uit 2017 van M. bij de politie ingezien, net als bijbehorende stukken en schetste op basis daarvan een beeld van het leven van M. en de zaak uit 2017. M. wordt nu verdacht van het ontvoeren en vermoorden van de 9-jarige Gino uit Maastricht. Gino kwam vorige week woensdag niet thuis na het spelen. Het lichaam van het jongetje werd afgelopen zaterdag gevonden bij een woning in Geleen. L1 schrijft dat M. in oktober 1999 werd geboren in Sittard. Zijn moeder was verslaafd en haar zoon kwam daardoor ter wereld met een verslaving. Negentien maanden later kwam hij in een pleeggezin in Sittard terecht. Volgens de regionale omroep had M. een autismespectrumstoornis en ADHD. Hij werd begeleid door een psycholoog van AmaCura in Geleen en een psychiater in Kerkrade. M. kreeg verder begeleiding van een zorgbureau en ook op school kreeg hij bijzondere aandacht. Na school werd hij naar een naschoolse opvang gebracht voor kinderen met een zorgvraag. Zijn pleegmoeder zou later bij de politie verklaren dat M. geen moment alleen kan worden gelaten. "Hij vreet steeds iets uit." Toen M. 15 jaar oud was, overleed zijn biologische vader op 52-jarige leeftijd. Hij had amper tot geen contact met zijn vader gehad. Het laatste contact met zijn moeder stamt uit 2014, schrijft L1. Zij verhuisde naar Rotterdam. "Mijn moeder zegt dingen die niet waar zijn en belooft dingen die ze niet nakomt", verklaarde M. later bij de politie. In juni 2017 ging de toen 17-jarige M. met zijn pleegouders en pleegbroer op bezoek bij een familievriend in Sittard. Na het kijken van een voetbalwedstrijd liet M. de hond van de familievriend uit. Daarbij trof hij de twee jongetjes aan die slachtoffer van hem werden. In Kerkrade werd eerder deze week een stille tocht voor de 9-jarige Gino georganiseerd: De jongens gingen met M. mee naar een trappenhuis in een flat. Beide jongens werden mishandeld en een van de twee, een kind van tien jaar, werd misbruikt. M. gaf bij de politie toe dat hij de jongetjes min of meer had bedreigd. "Ik heb ze gezegd dat wanneer ze iets zouden vertellen, er enge mannen zouden komen." En over het voorval zelf: "Ik vind het dom van mezelf, had het niet moeten doen." Hij vertelde de zedenpolitie ook dat hij zich druk maakte om zijn pleegouders. "Ik weet dat het niet goed met ze gaat, ze zijn erg geschrokken." M. werd veroordeeld tot bijna vijf maanden jeugddetentie en een verplichte behandeling in een ggz-instelling. Volgens L1 verklaarde de pleegmoeder in 2017 deels belastend over haar pleegzoon. Bij de politie verklaarde ze hoe ze M. door de struiken naar de latere slachtoffers zag gluren en dat ze zich toen zorgen maakte. Toen M. niet op tijd thuis kwam, gingen ze hem zoeken, verklaarde de pleegmoeder, aldus L1. In de zaak rond Gino worden de pleegouders volgens L1 ernstig bedreigd. Een woordvoerder van het Openbaar Ministerie wil tegenover L1 geen mededelingen doen over eventuele beveiliging voor de pleegouders van M.||https://nos.nl/artikel/2432231-donny-m-kon-geen-moment-alleen-worden-gelaten
2022-06-10||Protesterende boeren voor de deur bij minister Van der Wal || Tientallen boeren van de actiegroep Voll Gass hebben vrijdagavond bij het huis van minister Van der Wal voor Natuur en Stikstof geprotesteerd tegen de stikstofplannen van het kabinet. Ze gaven de minister, die naar buiten was gekomen, een zelfgemaakte ontslagbrief. Ook probeerde een groepje boeren vanavond minister Staghouwer van Landbouw te belagen. Ze blokkeerden een boerderij in Snelrewaard bij Woerden waar hij op bezoek was, maar hij was net vertrokken. Er waren nog wel wat ambtenaren. Die konden na enige tijd weg. De actie bij het huis van Van der Wal dreigde even te ontsporen. Nadat ze met de boeren had gesproken, wilde ze naar binnen gaan, maar één van de actievoerders nam daar geen genoegen mee. Daarop liet de minister gedecideerd blijken dat ze daar niet van gediend was. Ze zei onder meer dat haar kinderen binnen stonden te trillen. De boer zei dat de boeren ook stonden te trillen. De echtgenoot van Van der Wal wilde zich ermee bemoeien, maar hij werd door haar weggeduwd. Daarna schudden de minister en de actievoerder elkaar de hand, waarna de boeren weg gingen. Bekijk hieronder een deel van het gesprek: Een woordvoerder van de politie noemde de sfeer gemoedelijk. "We houden in de gaten of er strafbare feiten worden gepleegd. Dat is niet het geval." Dat de actie intimiderend kan overkomen, is volgens hem geen reden om in te grijpen. Boerenbelangenvereniging LTO keurt de actie af. "Ik begrijp de boosheid, maar dit moeten ze niet doen", zegt LTO-voorzitter Sjaak van der Tak tegen persbureau ANP. "Boeren moeten geen acties in de persoonlijke levenssfeer voeren", aldus Van der Tak. "Dit is niet waardig en niet passend." Ook langs de A28 bij Hoogeveen en langs de A16 bij Moerdijk verzamelden boeren en hun sympathisanten zich om actie te voeren tegen de kabinetsplannen. Zaterdag komt op het VVD-congres in Halfweg een door honderden leden gesteunde motie aan de orde waarin staat dat het stikstofbeleid veel te ver gaat.||https://nos.nl/collectie/13901/artikel/2432225-protesterende-boeren-voor-de-deur-bij-minister-van-der-wal
2022-06-10||Man steekt op hogeschool in Duitse stad Hamm op aanwezigen in|| Op een hogeschool in de Duitse stad Hamm heeft een man meerdere personen met een mes aangevallen. De dader is aangehouden, meldt de politie. Volgens Duitse media raakten drie vrouwen en een man gewond. Een vrouw was er zo slecht aan toe dat ze met een helikopter naar een ziekenhuis is gebracht. De 34-jarige man ging om 15.30 uur een schoolgebouw binnen en begon op de aanwezigen in te steken. Daarna liep hij naar een collegezaal, waar hij door studenten werd overmeesterd. Ze hielden hem vast tot de politie hem overnam. Over zijn motief is nog niets bekend.||https://nos.nl/artikel/2432224-man-steekt-op-hogeschool-in-duitse-stad-hamm-op-aanwezigen-in
2022-06-10||'Azot-fabriek Severodonetsk volledig omsingeld' • Zwitserland sluit zich aan bij EU-sancties|| De tweede man van de Oekraïense militaire inlichtingendienst zegt dat Oekraïne aan de verliezende hand is door gebrek aan zware wapens. Voor het op afstand houden van de Russen is het land bijna volledig afhankelijk van wapens van westerse landen. "Nu hangt alles af van wat het Westen ons geeft", zegt Vadym Skibitsky in een interview met The Guardian. Oekraïne zal naar verwachting volgende week bij de NAVO een lijst met wensen indienen. Daar zullen ook weer geavanceerde raketsystemen op staan. Skibitsky zegt dat de Russen zich aan het front in het zuiden hebben ingegraven. Hij houdt er rekening mee dat de Russen opnieuw proberen Odessa, Zaporizja en Dnipro in te nemen, zodra ze de Donbas volledig in handen hebben. "Hun doel is heel Oekraïne en meer." Mogelijk maakt Rusland een tijdje pas op de plaats om het Westen tot opheffing van de sancties te verleiden, denkt Skibitsky. "Maar dan beginnen ze opnieuw. Kijk na de laatste acht jaar." Dat laatste is een verwijzing naar de annexatie van de Krim en het begin van de oorlog in de Donbas, in 2014. Het bedrijf dat de Russische vestigingen van McDonald's heeft overgenomen. heeft het nieuwe logo gepresenteerd: een gestileerde hamburger en twee frietjes in een groen vlak. Het is de bedoeling dat zondag vijftien restaurants weer open gaan. De naam van de nieuwe keten is nog niet bekend. McDonald's zette zijn 850 restaurants in Rusland vorige maand in de verkoop. Vanwege de oorlog in Oekraïne wilde het Amerikaanse bedrijf daar niet langer blijven. De Azot-chemiefabriek in Severodonetsk is volgens de pro-Russische separatisten in de regio Loegansk volledig omsingeld. "De kleine groep Oekraïense militairen kan de fabriek niet meer verlaten. Alle vluchtwegen zijn afgesneden", zegt de vertegenwoordiger in Moskou van de separatisten in de regio. De chemiefabriek ligt in het westelijk deel van Severodonetsk, het deel dat nog niet door de Russen was veroverd. Volgens Oekraïne bevinden zich nog enkele honderden burgers in schuilkelders onder de fabriek. De strijd om de fabriek roept herinneringen op aan de belegering van de Azov-staalfabriek in Marioepol vorige maand. Na een wekenlange strijd gaven de meer dan 2000 overgebleven verdedigers zich over. De door Kiev benoemde gouverneur van de regio Loegansk zegt dat Oekraïense militairen het industriegebied aan de rand van Severodonetsk weer onder controle hebben en ook enkele andere delen van de stad. "Om elk huis en elke straat wordt gevochten", stelt hij. Of het klopt wat hij zegt, is niet door onafhankelijke bronnen bevestigd. Severodonetsk is de laatste grote stad in Loegansk die nog in Oekraïense handen is. President Zelensky zei gisteren dat de strijd daar beslissend kan zijn voor de toekomst van de Donbas. Dat is het meest oostelijke deel van Oekraïne waar Loegansk bij hoort. Gouverneur Hajdaj zette ook onderstaande video op Twitter. In dit stadion, dat in separatistisch gebied staat, zouden huurlingen van de Russische Wagner Group een basis hebben gehad. Of dat klopt, is niet bekend. "De Wagner-basis in de bezette regio Loegansk is vernietigd, slechts een racist overleefde dat", staat erbij. De video verscheen gisteren online. Zwitserland sluit zich aan bij de laatste sancties die de EU tegen Rusland en Belarus heeft afgekondigd. Zwitserland is zelf geen lid van de EU. Onderdeel van het laatste sanctiepakket is een olie-embargo dat begin volgend jaar van kracht moet zijn. Volgens de Zwitserse regering is Zwitserland een van de belangrijkste knooppunten voor de handel in olie en olieproducten. Ook heeft het land nog eens honderd individuen op zijn sanctielijst gezet. Het zijn vooral militairen en oligarchen. Daarnaast staan de Zwitsers achter het besluit om vier Russische en Belarussische banken uit het internationale betalingssysteem Swift te weren. Volgens de Russische minister Lavrov van Buitenlandse Zaken hebben de drie buitenlandse strijders die gisteren de doodstraf kregen opgelegd misdaden begaan in de regio Donetsk. De drie, twee Britten en een Marokkaan, werden gedwongen om zich over te geven bij de slag om Marioepol en vochten aan Oekraïense kant mee tegen de Russen. Hoewel de drie officieel veroordeeld werden door een rechtbank die wordt gerund door Oost-Oekraïense separatisten, houdt het Westen Rusland verantwoordelijk voor hun lot. Op hun veroordeling kwam internationaal veel kritiek. "De rechtszaken zijn gehouden op basis van de wetgeving van de volksrepubliek Donetsk omdat de misdaden in dat gebied gepleegd werden", zegt Lavrov. Deze volksrepubliek wordt door de meeste landen niet erkend. Russische troepen zijn in het oosten van Oekraïne op zoek naar zwakke plekken in de Oekraïense defensie in de buurt van de rivier Siversky Donets, meldt woordvoerder van het Oekraïense ministerie van Defensie Oleksandr Motoezjanyk. Hij zegt verder dat nog altijd veel aanvallen plaatsvinden in het oosten van het land. In het zuiden van het land is het volgens de woordvoerder rustiger. Eerder had een woordvoerder van de Oekraïense troepen in het zuiden van Oekraïne nog gezegd dat Rusland veertig kruisraketten vanuit zee op Oekraïne gericht heeft en dat Oekraïners de komende tijd voorbereid moeten zijn op toenemende raketaanvallen. Deze informatie is echter niet te bevestigen. Amnesty International heeft het doodvonnis dat drie buitenlandse strijders gisteren opgelegd kregen in de separatistenrechtbank in Donetsk veroordeeld. De drie, twee Britten en een Marokkaan, werden gedwongen om zich over te geven bij de slag om Marioepol en vochten als vrijwilliger aan Oekraïense zijde. Nina Navid, een Britse medewerkster van Amnesty, vertelt aan de BBC dat het "groteske straffen" zijn. Volgens haar worden de twee Britten vanwege de Britse steun aan Oekraïne mogelijk gebruikt als "wreed diplomatiek middel". Een woordvoerder van premier Johnson zei gisteren al dat met hun veroordeling de Geneefse Conventie wordt geschonden. Die schrijft onder meer voor dat krijgsgevangenen humaan en met eerbied behandeld moeten worden en dat zij naar hun vaderland mogen terugkeren als de oorlog voorbij is. Nu de oorlog in Oekraïne al ruim drie maanden duurt, is er bij Oekraïense bestuurders angst dat vanuit het Westen "oorlogsmoeheid" ontstaat, meldt persbureau AP. Hierdoor zou de steun voor Oekraïne kunnen afnemen, vrezen de bestuurders. Het persbureau sprak met meerdere politiek analisten. De Oekraïense analist Volodymyr Fesenko zegt dat de oorlog het land een kleine 5 miljard euro per maand kost en dat het land daarmee zeer afhankelijk is van de blijvende steun vanuit het Westen. Volgens hem is het duidelijk "dat Rusland vastberaden is om het Westen uit te putten. Ze gaan ervan uit dat Westerse landen vermoeid raken en dat hun militaire retoriek langzaam afneemt in hevigheid". Analist Matteo Villa van politieke denktank ISPI ziet vooral in de lange onderhandeling over een Russische olieboycot van EU-landen een teken dat de Europese eenheid een beetje afneemt. Onderzoeker Nigel Gould-Davies van het International Institute for Strategic Studie is minder stellig. Volgens hem is er nog geen sprake van "erosie van empathische steun voor Oekraïne", maar hij ziet wel "kleine aanwijzingen van verschillende spanningen over wat doelen van het Westen zouden moeten zijn. Die zijn nog niet helder gedefinieerd." De strijd om de Oost-Oekraïense stad Severodonetsk duurt nog altijd voort, meldt het Oekraïense leger in een update. Volgens het leger hebben Oekraïense troepen met succes een aanval afgeweerd op het dorp Tosjkivka, iets ten noordwesten van Severodonetsk. Gisteren meldde de gouverneur van de regio Loegansk, waar Severodonetsk ligt, al dat er zware gevechten zijn rond de stad. Gouverneur Serhi Hajdaj waarschuwde inwoners van de stad dat het zeer gevaarlijk is om in de stad te zijn, zelfs in schuilkelders. Volgens hem gebruiken Russische troepen zware wapens "die zelfs beton kunnen doorboren". Het Russische leger blijft verouderd materieel inzetten in de oorlog in Oekraïne, meldt het Institute for the Study of War (ISW) in een dagelijkse rapportage. Het instituut baseert zich op de Oekraïense geheime dienst. Het materieel moet worden ingezet vanwege verlies van modern materieel. Het zou onder meer gaan om mijnen uit de jaren vijftig die in de regio Cherson worden ingezet. Deze mijnen zouden voortijdig kunnen ontploffen bij transport. Verder meldt het instituut dat in steeds meer veroverde gebieden Russische bestuurders in het zadel worden geholpen. Ook meldt het ISW dat in Severodonetsk nog altijd zwaar wordt gevochten. Onder meer het terrein van de Azot-kunstmestfabriek wordt zwaar bestookt. Oekraïne bepaalt zelf wanneer het bereid is om de gesprekken met Rusland te hervatten en tot die tijd blijft Nederland Kiev militair en politiek steunen. Dat benadrukte minister Hoekstra van Buitenlandse Zaken gisteravond in Nieuwsuur. Volgens hem is het zaak voor Nederland om Oekraïne te helpen zo sterk mogelijk te staan op het slagveld, om vervolgens een zo sterk mogelijke uitgangspositie te verwerven als de gesprekken eenmaal weer worden opgestart. Wanneer dat is, bepaalt Kiev, onderstreepte Hoekstra. Oekraïne is gestopt met het overleg omdat Rusland geen serieuze voorstellen op tafel legde, en omdat Oekraïne geconfronteerd werd met zware misdaden tegen de eigen burgerbevolking, zei Hoekstra. De minister onderstreepte tegelijkertijd dat ook president Zelensky erkent dat er een moment komt dat er weer moet worden onderhandeld. De suggestie dat sommige Europese landen, waaronder Frankrijk, er te veel op aansturen om president Poetin 'niet te vernederen' en het gesprek gaande te houden, wees Hoekstra van de hand. Volgens hem toont Europa eensgezindheid, al erkende hij dat het "te lang geduurd" heeft voor het zevende sanctiepakket rond was. Welkom in het liveblog over de oorlog in Oekraïne van vrijdag 10 juni. Het blog van gisteren vind je hier terug.||https://nos.nl/liveblog/2432130-azot-fabriek-severodonetsk-volledig-omsingeld-zwitserland-sluit-zich-aan-bij-eu-sancties
2022-06-10||Al twee dagen ging luchtalarm niet af in Mykolajiv, vraag is hoe lang het stil blijft|| Een lome, ontspannen sfeer hangt in het centrum van Mykolajiv. Jonge stelletjes flaneren over de brede straten, terwijl ouderen verkoeling zoeken onder de schaduwrijke platanen die de stad rijk is. Een van de hoofdstraten is voor de gelegenheid afgezet voor verkeer. Meisjes racen op hun rolschaatsen over de lege straten en een groep jongens schopt al joelend tegen een bal. Uit luidsprekers die in de bomen hangen schalt muziek die de glorie van Oekraïne bewierookt. Het straatbeeld van Mykolajiv: Het moeten even wennen zijn voor de inwoners van deze belegerde en beschoten stad. Maandenlang klonken dagelijks de doffe dreunen van de Russische artillerie en de sirenes van het luchtalarm. Maar in de stad is nu al twee dagen achter elkaar het luchtalarm niet afgegaan. "Dat is voor het eerst in maanden. Mykolajiv werd soms wel twee keer per dag geraakt door artilleriebeschietingen", zegt kapitein-luitenant Dmytro Pletentsjoek, die als woordvoerder optreedt voor de strijdkrachten in deze regio. Pletentsjoek laat de enorme schade zien die de Russen hebben aangericht. Pal in het centrum van de stad staat het regionale overheidsgebouw. Eind maart werd het midscheeps geraakt door een Russische kruisraket. Een gigantisch gat gaapt waar eens tientallen kantoren zaten van overheidsambtenaren. De raket doodde 37 ambtenaren en 33 anderen raakten gewond. "In Mykolajiv is dit onze 11 september", zegt Pletentsjoek. De regio rond de stad was maandenlang het toneel van intense gevechten. Het was een van de eerste Oekraïense steden die ze aanvielen sinds de invasie begon op 24 februari. Begin maart bereidde de stad zich nog voor op een aanval: Voor de Russen is Mykolajiv een strategische hoofdprijs. Door de stad loopt de brede Zuidelijke Boeg-rivier. Als de Russen erin slagen een bruggenhoofd te slaan over de rivier, dan ligt de weg wagenwijd open naar de cruciale havenstad Odessa. Met de inname van Odessa zou Moskou de gehele Zwarte Zee-kust van Oekraïne controleren. Er was Moskou dus alles aan gelegen om zo snel mogelijk door te stoten. Maar ze hadden niet gerekend op het felle verzet van de Oekraïense strijdkrachten in Mykolajiv. "Op een gegeven moment stonden ze aan de stadsrand, maar onze verdedigingslinie hield stand", vertelt Pletentsjoek. "Het is hen niet gelukt deze stad in te nemen. De Russen hadden zich niet voorbereid op een langdurige oorlog." De afgelopen weken heeft Moskou steeds meer troepen weggehaald uit de regio rond Mykolajiv en ze overgeheveld naar de Donbas in het oosten, waar op dit moment de zwaarste gevechten plaatsvinden. In de stad is veel schade te zien: Met de terugtrekking roken de Oekraïense strijdkrachten een kans. De afgelopen weken begonnen ze in het buitengebied rond Mykolajiv een tegenoffensief. En met succes. Pletentsjoek. "We hebben ze helemaal teruggedrongen tot de provinciegrens van Cherson." Het betekent dat de dichtstbijzijnde Russische positie veertig kilometer verwijderd is van Mykolajiv. Grote delen van de stad vallen nu buiten de schootsafstand van de Russische artillerie. Het verklaart waarom het zo rustig was deze week. Een rondgang in de plattelandsregio rond Mykolajiv laat zien hoe snel het gegaan is de afgelopen weken. Vorige maand waren de Russische strijdkrachten met hun tanks en artillerie in het stadje Basjtanka. Ze hadden verschillende dorpen in de omgeving bezet, maar die zijn inmiddels bevrijd door de Oekraïners. De commandant van de plaatselijke militie - breedgeschouderd, dikke baard en een Kalasjnikov om zijn nek - geeft een korte rondleiding. Hij laat zien hoe de Russen hier hebben huisgehouden. Het gemeentehuis, het plaatselijke stadion, het ziekenhuis en verschillende huizen zijn platgelegd. "De Russen hebben maar één strategie: alles kapot maken", zegt hij met een grimmige blik. Het front is nu dertig kilometer weggeduwd van Basjtanka waardoor bewoners zich weer veilig genoeg voelen om de straat op te gaan en hun leven op te pakken. Maar ook zij weten dat dit tijdelijk kan zijn. Als de Russen de overhand krijgen in de taaie strijd in het oosten, zouden ze de aandacht weer kunnen verleggen naar belangrijke doelen in het zuiden zoals Mykolajiv. De commandant van de plaatselijke militie in Basjtanka is vastberaden. "We zijn er klaar voor. Laat ze maar komen."||https://nos.nl/artikel/2432223-al-twee-dagen-ging-luchtalarm-niet-af-in-mykolajiv-vraag-is-hoe-lang-het-stil-blijft
2022-06-10||Mbo'ers voelen zich nauwelijks gehoord: 'Ze denken dat we dom zijn'|| Mbo-studenten hebben het gevoel dat ze niet gezien of gehoord worden. Dat kan ervoor zorgen dat een grote, belangrijke groep zich niet meer betrokken voelt bij de samenleving, blijkt uit een onderzoek van het RIVM en Amsterdam UMC. Uit het onderzoek blijkt ook dat de studenten onzeker zijn over zichzelf en de toekomst. Een gevoel dat tijdens de coronapandemie alleen maar is versterkt, stelt het RIVM. De jongeren voelden zich bijvoorbeeld niet gehoord door de politiek en de media tijdens de coronapersconferenties. Ze hadden het gevoel dat het niet over hen ging als de beleidsmakers aan het woord waren. "Het gebrek aan aandacht stapelt op het gebrek aan waardering dat mbo-studenten al voelden", schrijft het RIVM verder. Voor het onderzoek zijn zo'n 200 studenten en 35 leraren bijna een jaar lang gevolgd. 'Domme doelgroep' "We worden toch vaak als de domme doelgroep gezien die alleen maar wat met zijn handen kan", zegt een mbo-student tegen NOS Stories. Een andere student vindt dat ze niet wordt betrokken bij zaken in de samenleving. "Ze denken dan toch: o, dat is een mbo'er. Die zal er wel geen verstand van hebben", stelt ze. NOS Stories sprak studenten van het Aeres MBO in Barneveld: Het stoort mbo'ers dat ze 'laag opgeleid' worden genoemd. "Laag- en hoogopgeleid is een scheiding tussen niveaus. Alsof het een beter is dan het ander", zegt student restauratie en decoratie Lidewij de Bonth. Dit anders noemen zou volgens haar een goede start zijn "Heb het over praktisch en theoretisch onderwijs." Voorzitter Quin Blokzijl van belangenorganisatie Job Mbo is niet verbaasd over de uitkomsten van het onderzoek. "Ik heb zelf ook veel gehoord en gezien, dus dit is echt niet nieuw." Dat mbo'ers sinds 2020 officieel studenten heten heeft volgens hem geen verschil gemaakt. "We worden nog steeds uitgesloten bij studentenweken, kortingen, studentenvereniging." De politiek maakt fouten als het aankomt op mbo'ers, vindt Blokzijl. Bij onderzoeken naar het mentaal welzijn van studenten tijdens de coronapandemie, is alleen onderzoek gedaan naar studenten in het hoger onderwijs, meent hij. "Dat blijft natuurlijk ontzettend raar. Dat onderscheid is natuurlijk overbodig om te maken. Je kan zowel mbo-, hbo- als wo-studenten onderzoeken in één onderzoek", zegt Blokzijl. Daarnaast zijn er volgens hem geen vertegenwoordigers in de politiek die een mbo-achtergrond hebben. "Dat leidt tot ondervertegenwoordiging en miskenning. Het resultaat daarvan is simpelweg: ongelijke behandeling." Mbo'ers benoemen in de media en tijdens de persconferenties zorgt ervoor dat de groep zich gehoord voelt, stelt Mariken Leurs, hoofd RIVM Centrum Gezondheid en Maatschappij. Daarnaast moeten politici vaker op mbo'ers afstappen en interesse tonen, zegt Leurs in het Radio 1 Journaal. "Kom uit je bubbel en ga in gesprek." Leurs vervolgt dat mbo'ers ontzettend belangrijk zijn voor de samenleving. In totaal gaat het om een groep van een half miljoen jongeren. "Onze toekomstige kappers, bouwvakkers en elektriciens zitten daar", zegt ze in het Radio 1 Journaal.||https://nos.nl/artikel/2432222-mbo-ers-voelen-zich-nauwelijks-gehoord-ze-denken-dat-we-dom-zijn
2022-06-10||Ook morgen minder treinen vanwege personeelstekort bij NS || Ook morgen rijden er minder treinen vanwege personeelstekort bij de Nederlandse Spoorwegen. Daardoor zijn er minder Intercity's op de trajecten Rotterdam-Utrecht, Alkmaar-Maastricht en Schiphol-Nijmegen. Ook rijden er minder sprinters tussen Driebergen-Zeist en Uitgeest en op het traject Utrecht-Almere. Door de krapte op de arbeidsmarkt heeft NS naar eigen zeggen niet genoeg conducteurs, machinisten en ander personeel om alle treinen te laten rijden. Ook is er een tekort aan bijvoorbeeld ict'ers, medewerkers voor veiligheid en service en winkelpersoneel op de stations. Op dit moment staan er 1100 vacatures open.||https://nos.nl/artikel/2432221-ook-morgen-minder-treinen-vanwege-personeelstekort-bij-ns
2022-06-10||Hyperscale-datacenters in Nederland? Nog maar op twee plekken welkom|| Er zijn straks in Nederland nog maar twee plekken waar hyperscale-datacenters gebouwd mogen worden. Dat staat in het ontwerpbesluit van minister De Jonge van Volkshuisvesting en Ruimtelijke Ordening, waar het kabinet vandaag mee heeft ingestemd. De gemeentes waar nog wel gebouwd mag worden, zijn Hollands Kroon in Noord-Holland en Het Hogeland in Groningen. Het ontwerpbesluit betekent dat andere gemeenten in hun bestemmings- of omgevingsplan geen nieuwe hyperscales mogen toestaan. De regel geldt voor alle aanvragen die na 16 februari zijn ingediend. Op die datum werd er een tijdelijke stop ingesteld. Het gaat om datacenters van meer dan 10 hectare in omvang en met een elektriciteitsvraag van 70 megawatt of meer. Het ontwerpbesluit wordt nu naar de Eerste en Tweede Kamer gestuurd en er komt ook een internetconsultatie. In een toelichting zegt De Jonge dat "Nederland te klein is en de schaarste is te groot om slordig om te gaan met onze ruimte of met onze energie". Er is één uitzondering: het datacenter van Facebooks moederbedrijf Meta in Zeewolde. Dat proces loopt namelijk al. Vandaag werd duidelijk dat het Rijksvastgoedbedrijf op dit moment niet de grond wil verkopen die nodig is om de bouw mogelijk te maken. Een uitleg over hoeveel energie dat datacentrum zou verbruiken: De Jonge wil echter de deur niet definitief dichtgooien. Hij wil nu eerst praten met de gemeente Zeewolde. Die krijgt naar verwachting over zo'n twee weken een nieuw college, met partijen die tegen de komst van het datacenter zijn. Volgens het kabinet voldoen Hollands Kroon en Het Hogeland als enige gemeenten aan de eisen: ze liggen aan de rand van het land, en er is voldoende ruimte en voldoende groene stroom. In beide gemeenten staan nu al dit soort megadatacenters. In Hollands Kroon staan de meeste; Microsoft heeft er al een staan en nog één in aanbouw (en heeft plannen voor nog meer) en ook Google heeft daar een datacenter staan. In de Eemshaven, in Het Hogeland, heeft Google een tweede datacenter staan. Twee andere noordelijke gemeenten, Eemsdelta en Groningen, hebben eerder aan de NOS bevestigd dat er bij hen plannen zijn voor hyperscales van 20 hectare. Op dit moment is het onduidelijk wat dit ontwerpbesluit precies voor hen betekent. Woordvoerders waren vrijdagmiddag niet bereikbaar voor commentaar. Oldambt (Winschoten) heeft eerder bevestigd dat Google 15 hectare grond heeft gekocht, een woordvoerder kon vandaag niet zeggen wat de eventuele gevolgen zullen zijn van dit ontwerpbesluit.||https://nos.nl/artikel/2432219-hyperscale-datacenters-in-nederland-nog-maar-op-twee-plekken-welkom
2022-06-10||Tegenpolen gaan samen besturen: dit wil de nieuwe Rotterdamse coalitie|| Rotterdam heeft een nieuw stadsbestuur. VVD, D66 en de tegenpolen Leefbaar Rotterdam en Denk gaan samen besturen. Vanmiddag hebben de vier partijen het nieuwe coalitieprogramma gepresenteerd. Leefbaar Rotterdam behaalde bij de gemeenteraadsverkiezingen de meeste zetels (10). De VVD kreeg er 6, D66 5 en Denk 4. De coalitiepartijen hebben dus 25 van de 45 zetels in de Rotterdamse gemeenteraad. Opvallend is de samenwerking tussen Denk en Leefbaar. De twee partijen staan lijnrecht tegenover elkaar en de afgelopen vier jaar waren er geregeld felle botsingen. Toch zien Leefbaar en Denk naar eigen zeggen veel overeenkomsten. Chantal Zeegers van coalitiegenoot D66 zei eerder over de verrassende combinatie: "Het mooie van deze coalitie is dat deze zo veel verschillende groepen Rotterdammers een plek aan tafel geeft. Denk staat weer voor een heel andere plek dan Leefbaar Rotterdam of D66 of de VVD." Dit vinden kiezers van het nieuwe stadsbestuur: Ruim twee maanden werkten de vier partijen in bijna volledige stilte aan het nieuwe coalitieakkoord. Vandaag is duidelijk geworden dat veiligheid, bouwen en mobiliteit belangrijke speerpunten zijn. De regionale omroep Rijnmond zette de belangrijkste zaken op een rij. Wijken die nu nog slecht scoren volgens de veiligheidsindex, zoals de wijken Carnisse, Hillesluis, Tussendijken, Tarwewijk en Lombardijen, moeten in de komende jaren sterk vooruitgaan. Boa's krijgen daarin een grotere rol. De boa's zullen ook meer te zien zijn op metrostations en in de metro en krijgen training om straatintimidatie te signaleren en in te grijpen. Ook wil de stad jaarlijks 3500 tot 4000 woningen bouwen, waarbij de nadruk ligt op onder anderen ouderen en jongeren. De aandacht gaat vooral naar het middensegment, dat rond de 40 procent moet krijgen toegewezen. In het coalitieprogramma komt ook Feyenoord City terug. Feyenoord gaf eerder aan niet door te gaan met de bouw van Feyenoord City. Mocht de club later alsnog besluiten dat wel te doen, dan wil de coalitie daarbij helpen. Wel moeten andere plannen voor woningen snel doorgaan. Mocht een nieuw stadion er niet komen, dan schept dat ruimte voor meer huizen. Verder zijn er afspraken gemaakt over verkeer. Zo worden bepaalde wijken met nauwe straten autoluwer gemaakt, komen er meer plekken waar maximaal 30 kilometer per uur gereden mag worden en komt overal in de stad betaald parkeren. Als compensatie hoeven bewoners 20 procent minder te betalen voor hun eerste vergunning. Het vliegveld Rotterdam The Hague Airport blijft open. Wel hoopt Rotterdam dat het nieuwe kabinetsbesluit over de luchtruimverdeling niet leidt tot meer geluidsoverlast voor omwonenden.||https://nos.nl/artikel/2432210-tegenpolen-gaan-samen-besturen-dit-wil-de-nieuwe-rotterdamse-coalitie
2022-06-10||Tien keer levenslang geëist voor aanslagen Parijs in 2015|| In de rechtbank van Parijs is levenslang geëist tegen tien verdachten die in 2015 betrokken waren bij de aanslagen in de Franse hoofdstad. Onder hen is Salah Abdeslam, de enige van de daadwerkelijke aanslagplegers die nog leeft. In totaal stonden twintig verdachten vanmiddag terecht. Bij de aanslagen werden 130 mensen gedood in concertzaal Bataclan, stadion Stade de France en een aantal restaurants. Ook Oussama Attar, de verdachte die gezien wordt als opdrachtgever van de aanslagen, moet als het aan het OM ligt levenslang de cel in. Tegen andere verdachten is tussen de vijf en dertig jaar cel geëist. Zes verdachten waren niet aanwezig; vijf van hen zijn mogelijk in Syrië overleden. Bekijk hier een terugblik op de aanslagen door IS-terroristen in Parijs op 13 november 2015: Aanklager Camille Hennetier benadrukte dat een maximale straf moet worden opgelegd wegens "de uitzonderlijke ernst" van de feiten. "Het misdrijf is zo ernstig dat de straf evenredig moet zijn." Abdeslam zei tijdens een eerdere zitting dat hij als opdracht had gekregen om zijn bomgordel in een café in het 18e arrondissement te laten afgaan, maar dat hij daar eenmaal binnen van afzag. De aanklager denkt dat hij zich niet bewust heeft laten opblazen.  De rechtbank komt op 29 juni met een uitspraak.||https://nos.nl/artikel/2432204-tien-keer-levenslang-geeist-voor-aanslagen-parijs-in-2015
2022-06-10||Leven Van Dissel 'op zijn kop' door bedreigingen complotdenkers|| Het leven van Jaap van Dissel is door de doodsbedreigingen aan zijn adres volledig op zijn kop gezet. De directeur Infectieziektebestrijding bij het RIVM werd 24 uur per dag beveiligd waardoor hij zijn vrijheid volledig kwijt was. Ook had hij geen rust meer, bleek vandaag uit zijn slachtofferverklaring, die door een vertegenwoordiger van het RIVM werd voorgelezen in de rechtbank. Het RIVM gebruikte het spreekrecht tijdens de rechtszaak tegen complotdenkers Wouter R. (54), Joost K. (44) en Hans de M. (57), waar persbureau ANP bij was. De mannen stonden terecht op verdenking van (doods)bedreigingen tegen Van Dissel, premier Rutte en een huisarts in Bodegraven. Verder worden ze verdacht van opruiing. Tijdens de zitting betuigden de verdachten spijt van hun daden. "Het is zo verkeerd wat ik gedaan heb, daar zijn geen woorden voor", zei R. "We wilden met onze uitzendingen bereiken dat de politie meer onderzoek wilde doen naar de aangifte van Joost. Het heeft een totaal averechts effect gehad." In de rechtbank in Den Haag werd een video getoond van een fietsende Van Dissel, op weg naar het LUMC in Leiden. De beelden zijn gemaakt door R., die in de video Van Dissel een pedofiel en kindermoordenaar noemt. In een andere video die de verdachten maakten, werd het privéadres van Van Dissel bekendgemaakt. Dat gebeurde in april vorig jaar. De boodschap van de makers - volgens het RIVM een dieptepunt - was dat Van Dissel graag een steen voor zijn verjaardag wilde hebben. Vanaf dat moment werd Van Dissel, die ook voorzitter van het Outbreak Management Team is, elke dag beveiligd. Nieuwsuur maakte deze video over de bedreigingen aan het adres van publieke figuren:  Complotdenker K. is ervan overtuigd dat hij in zijn kinderjaren getuige was van satanische kindermoorden en dat hij is misbruikt door Van Dissel en de huisarts. Dat verhaal werd verder verspreid in video's op een online platform. Het gevolg was dat tientallen complotdenkers begin vorig jaar naar een begraafplaats in Bodegraven kwamen. Ze legden bloemen op kindergraven en bij Van Dissel in de tuin.  "Dat je door een verzonnen verhaal van Joost K. iemands leven volledig op zijn kop kan zetten is ongehoord onverantwoordelijk. Zelfs strafbaar", aldus de RIVM-vertegenwoordiger. Hij noemde de verhalen die de verdachten rondbazuinden ziek. "Het is onmogelijk jezelf tegen klinkklare onzin te verdedigen." Volgende week donderdag is de tweede inhoudelijke zittingsdag. De officier van justitie maakt dan de strafeisen bekend.||https://nos.nl/artikel/2432200-leven-van-dissel-op-zijn-kop-door-bedreigingen-complotdenkers
2022-06-10||IND worstelt met 'buikpijnzaken', want werk wordt ingewikkelder|| De Immigratie- en Naturalisatiedienst (IND) vindt dat wetten en regels het soms onmogelijk maken om de menselijke maat te hanteren bij het behandelen van asielvragen. In een rapport aan de Tweede Kamer schrijft de dienst te worstelen met sommige "buikpijnzaken", mede omdat de zaken steeds complexer worden. Verder zegt de IND stabiele financiering nodig te hebben, in plaats van dat er steeds automatisch wordt bezuinigd als er tijdelijk minder asielzoekers naar Nederland komen. Op dit moment lopen de wachttijden voor asielaanvragen mede door eerdere bezuinigingen op. Vertrokken medewerkers bleken moeilijk vervangbaar toen de asieldruk weer toenam en nieuw personeel opleiden duurt lang. Voor het eerst vertelt de IND met dit stuk de Tweede Kamer over de knelpunten waar medewerkers in de dagelijkse praktijk tegenaan lopen. Zo zou de dienst graag zien dat er ruimte komt voor "de menselijke maat". Beslismedewerkers en directie zitten soms in hun maag met beslissingen die ze moeten nemen, bijvoorbeeld bij ouderen die geen recht hebben op gezinshereniging. In 2012 schafte het toenmalige kabinet het zogeheten ouderenbeleid af, onder meer om te voorkomen dat deze ouderen een beroep op een uitkering zouden doen. Daarop kreeg de IND veel kritiek. "Welk harteloos persoon stuurt nu een oma van 81 terug?", citeert de dienst een criticus. Terwijl de medewerkers op zo'n moment volgens de IND het beleid uitvoeren dat het kabinet en Tweede Kamer hebben vastgesteld. Aan de huidige staatssecretaris Van der Burg zijn voorstellen voor alternatieven gedaan, staat in het stuk. In de Nederlandse asielopvang is momenteel geen bed over. En het is maar de vraag of er voldoende plekken bijkomen om de groeiende toestroom aan te kunnen. Waar gaat het precies mis en hoe heeft dat zo ver kunnen komen? De lastigste zaken voor de IND zijn aanvragen van asielzoekers die zeggen in Nederland te willen blijven omdat ze in hun eigen land in gevaar zijn vanwege hun geloof of seksuele geaardheid. Want hoe controleer je bijvoorbeeld dat een asielzoeker echt bekeerd is tot bijvoorbeeld het christendom en om die reden wordt vervolgd? De IND geeft verder aan dat door toenemende eisen van politiek en rechters het steeds moeilijker wordt om tijdig te beslissen over asielaanvragen en om nieuwe medewerkers op het vereiste kennisniveau te brengen. De dienst vraagt zich daarbij af de beslissingen met al die extra eisen inhoudelijk ook daadwerkelijk beter zijn geworden. Afgelopen april liet de IND al weten dat een derde van de asielaanvragen niet binnen de wettelijke zes maanden afgehandeld kan worden. Vorige maand concludeerde de Inspectie Veiligheid en Justitie dat de IND onvoldoende geld en mensen heeft om aanvragen altijd goed te beoordelen.||https://nos.nl/artikel/2432193-ind-worstelt-met-buikpijnzaken-want-werk-wordt-ingewikkelder
2022-06-10||De Jonge: kritische ambtenaren die geïntimideerd zijn kunnen zich melden|| Ambtenaren die zijn geïntimideerd omdat ze kritiek hebben op de Omgevingswet kunnen zich melden. Dat zegt minister De Jonge voor Ruimtelijke Ordening. De ambtelijke leiding van zijn ministerie zal dan met hen in gesprek gaan. "Ik heb gehoord dat er signalen zijn van onheuse bejegeningen en ik vind dat niet goed", zegt De Jonge. "Het gaat om gedragingen bij ons of vanuit andere ministeries. Dat wordt nu uitgezocht." Eerste Kamerlid Saskia Kluit van GroenLinks hoorde de afgelopen anderhalf jaar van ambtenaren, softwareleveranciers en zzp'ers die bij de Omgevingswet zijn betrokken dat ze zijn geïntimideerd en zwaar onder druk zijn gezet. Kritiek op de invoering en uitvoerbaarheid van de Omgevingswet moesten ze naar eigen zeggen voor zich houden. Het vakblad voor ambtenaren en bestuurders Binnenlands Bestuur sprak deze week met verschillende betrokkenen. "Kun je goed liegen?", kreeg een ambtenaar te horen die een presentatie moest houden voor een Kamercommissie. Toen deze geen "mooiweerboodschap" wilde vertellen ging de presentatie naar een ander. Verder zouden ambtenaren die kritische artikelen op LinkedIn publiceren te horen krijgen dat ze "hun bek moeten houden". Kluit informeerde de Eerste Kamer en minister De Jonge over de meldingen. Die zei toen zelf geen signalen te hebben ontvangen. Vandaag zegt De Jonge van twee specifieke klachten op de hoogte te zijn. De secretaris-generaal van het ministerie heeft toegezegd gesprekken met betrokken ambtenaren te voeren. Kluit is tevreden over de manier waarop de minister met de meldingen omgaat. Maar daarmee is het probleem van de Omgevingswet nog niet opgelost. Kluit ziet een vergelijking met de jeugdzorg, een ander groot project dat op het bordje van de gemeenten kwam te liggen en bepaald niet feilloos verloopt. "Er is te veel optimisme over wat gemeenten kunnen uitvoeren. Er zijn veel kleinere gemeenten. Die hebben niet voor al deze dossiers voldoende mensen, nog los van alle vacatures." Kamerlid Omtzigt, die mede de toeslagenaffaire aan het licht bracht, ziet dat gevaar ook. "Als mensen onder druk gezet worden bij briefings, hoorzittingen (en dit is niet het eerste signaal), dan heb je foute informatie, neem je verkeerde wetten aan en krijg je slachtoffers en grote problemen in de rechtsstaat." "Ambtenaren moeten vrij zijn om te waarschuwen", zegt PvdA-Kamerlid Arib. "Juist ook als de boodschap onwelgevallig is." SP-Kamerlid Beckerman: "Als dit klopt is het weer een dramatisch voorbeeld van hoe slechte wetten er met kunst- en vliegwerk doorheen worden gedrukt." Eerste Kamerlid Nicolaï van de Partij voor de Dieren is een meldpunt begonnen. De Jonge denkt niet dat er te gehaast wordt gehandeld. "Ik ben zelf degene geweest die heeft gezegd: laten we de tijd nemen." Hij stelde invoering van de wet uit, vlak nadat hij in januari was aangetreden in kabinet-Rutte IV. Hij blijft achter het doel van de wet staan: het samenvoegen van 26 andere, elkaar soms tegensprekende wetten. Of de nieuwe invoeringsdatum van 1 januari 2023 gehaald gaat worden, is zeer de vraag. Softwareleveranciers waarschuwen dat zij ambtenaren tegenkomen die de achterliggende wetgeving nog niet begrijpen. Gemeenten zelf trekken al maanden aan de bel dat ze hun systemen nog niet op orde hebben en daardoor niet kunnen proefdraaien. De Eerste Kamer wil nu eerst een advies van het ict-toetsingscollege over onder meer de uitvoerbaarheid.||https://nos.nl/artikel/2432192-de-jonge-kritische-ambtenaren-die-geintimideerd-zijn-kunnen-zich-melden
2022-06-10||Gemengde reacties op stikstofplannen: van 'onvermijdelijk' tot 'kaalslag'|| De plannen van het kabinet om de stikstofuitstoot in veel delen van het land met 70 procent terug te dringen leiden tot gemengde reacties. Greenpeace reageert positief en spreekt over "onvermijdelijke plannen", maar boerenorganisaties zijn kritisch. Ook werkgeversorganisatie VNO-NCW is teleurgesteld. De kabinetsplannen betekenen dat niet alle boeren kunnen doorgaan met hun bedrijf. In 131 gebieden vlak bij kwetsbare natuur moet de uitstoot met 70 procent teruggebracht worden, in andere gebieden is dat 12 procent. Provincies moeten de plannen nu gaan uitwerken. Belangenorganisatie LTO Nederland spreekt van een onrealistische kaalslag. "Van het platteland, van de boeren en tuinders, maar ook van de natuur. Ondanks enkele empathische woorden zien we vooral dictaten van bovenaf, tegen de afspraken in het regeerakkoord. Dat gaat niet werken", zegt voorzitter Sjaak van der Tak. De belangenvereniging voor de agrarische sector zegt ook dat de verantwoordelijkheid voor de plannen te veel naar de provincies wordt geschoven en stelt dat er "breed gedragen, realistische voorstellen door boeren-, natuur- en ondernemersorganisaties" zijn gedaan. Boerenbelangengroep Agractie ziet de kabinetsaanpak ook niet zitten. "Alles ligt op tafel om de boeren zo snel mogelijk uit Nederland te verdrijven", zegt voorzitter Bart Kemp. Hij roept alle boeren op om op woensdag 22 juni te gaan protesteren in Den Haag. De belangengroep hoopt dat het "de grootste, meest duidelijk zichtbare actie ooit vertoond in Nederland" wordt. Kemp waarschuwt op die dag voor verkeershinder, aangezien "de boeren met eigen vervoersmiddelen zullen komen en dat vaak trekkers zijn". Hij raadt mensen aan die dag thuis te blijven of het openbaar vervoer te nemen. Kamerlid Caroline van der Plas van de BoerBurgerBeweging spreekt ook over het "wegjagen en wegvagen" van boeren en tuinders. "Verschrikkelijk wat ze in Den Haag met onze boeren doen", schrijft ze op Twitter. Ook actiegroep Farmers Defence Force is niet te spreken over het aangekondigde beleid. "Het lijkt mij absoluut geen optie, het is onhaalbaar en onbetaalbaar", zegt vicevoorzitter Jos Ubels. De groep kondigt later aan welke acties er zullen volgen, maar volgens Ubels is "niks doen geen optie". Aan het begin van de avond uitten boeren en sympathisanten bij de A28 in Hoogeveen hun ongenoegen over het kabinetsbesluit:  Maar milieuorganisatie Greenpeace reageert dus positief: de maatregelen komen "geen seconde te vroeg" om kwetsbare natuur te redden. "We hebben nog maar een paar jaar en het komt nu aan op de snelheid van de uitvoering", zegt directeur Andy Palmen. Greenpeace vindt dat de maatregelen hard nodig zijn omdat "ondanks alle plannen, de stikstofuitstoot uit de landbouw het afgelopen decennium amper is gedaald". Palmen hoopt van harte dat LTO gaat meewerken: "Anders moet straks opnieuw de rechter eraan te pas komen om bestuurders te dwingen tot actie." Laura Bromet, Tweede Kamerlid voor GroenLinks, noemt de plannen ingrijpend, maar onvermijdelijk. In een gezamenlijk statement laten onder meer het Wereld Natuur Fonds, Vogelbescherming Nederland en LandschappenNL weten dat de keuzes "noodzakelijk zijn om de natuur te herstellen en de landbouw een duurzaam perspectief te bieden". Als de stikstofuitstoot niet afneemt, hangt volgens de organisaties "het voortbestaan van veel soorten planten en dieren aan een zijden draad". Volgens de natuurorganisaties betekenen deze plannen niet het einde van de landbouwsector. "We zijn ervan overtuigd dat het kán: herstel van onze bedreigde natuur, een natuurvriendelijke landbouw en een gezonde leefomgeving". Ze hopen dat alle betrokken partijen gezamenlijk met de maatregelen aan de slag kunnen gaan om gebiedsplannen te maken. Werkgeversorganisatie VNO-NCW reageert teleurgesteld. "Het lijkt erop dat in de plannen tot 2030 geen enkele ruimte komt voor economie, de bouw van nieuwe duurzame energieprojecten", zegt een woordvoerder. Alle vrijkomende stikstofruimte door bijvoorbeeld de uitkoop van boeren gaat volgens de werkgevers naar natuurherstel. "Het land zit al drie jaar op slot. Belangrijk is dat er nu snel extra stikstofruimte komt voor wonen, werken en de energietransitie." De woordvoerder wijst naar het Versnellingsakkoord waarin VNO-NCW samen met de boeren, bouwers en enkele natuurorganisaties een alternatieve uitweg uit de stikstofcrisis schetst. Het Planbureau voor de Leefomgeving zei vorig jaar dat daar "waardevolle elementen" in zaten, maar wees ook op risico's van de plannen van de ondernemers. Zo gaan ze mogelijk te veel uit van innovatie waarvan nog niet duidelijk is of het echt gaat werken en hangt het voor een deel op het verplaatsen van boeren. "In het verleden bleek de verplaatsing van bedrijven in de praktijk moeizaam."||https://nos.nl/artikel/2432190-gemengde-reacties-op-stikstofplannen-van-onvermijdelijk-tot-kaalslag
2022-06-10||Burgemeester Almere verplaatst te expliciete foto op tentoonstelling lhbti+|| Een foto op de Pride Photo-tentoonstelling in Almere is op last van waarnemend burgemeester Bijleveld van Almere op een andere plek gezet. Dit gebeurde kort nadat de tentoonstelling was geopend. De bewuste foto zou te expliciet zijn. Op de foto, gemaakt door fotograaf Prins de Vos, is een naakte transgender man te zien met een gouden lint half voor het geslachtsdeel. Pride Photo is een reizende openluchttentoonstelling die in verschillende steden te zien is. In mei was de tentoonstelling in Vlissingen, waar enkele foto's werden beklad. De foto stond direct naast het looppad tussen het station en de ingang van het zakengebouw World Trade Center, meldt Omroep Flevoland. In totaal staan er twintig grote panelen met verschillende fotoreportages. Met de foto's wordt aandacht gevraagd voor "de vaak benarde mensenrechtensituatie waar de lhbti+-gemeenschap wereldwijd mee te maken heeft", aldus de organisatie achter de tentoonstelling. Wethouder Froukje de Jonge opende de fototentoonstelling. Ondanks de verplaatsing van de foto benadrukt ze dat Almere een inclusieve stad is, waar deze tentoonstelling gewoon in de publieke ruimte kan worden gehouden. "Ik denk dat dit per ongeluk even niet zo handig is neergezet", zegt ze tegen lokale omroep 1Almere. Over de tentoonstelling is De Jonge enthousiast, omdat die aanzet tot discussie en nadenken. Maar over een aantal expliciete foto's zegt de wethouder dat die beter in de slaapkamer konden blijven. Volgens directeur van Pride Photo Hein-Jan Keijzer heeft de tentoonstelling als doel om mensen aan het denken te zetten. "Dat levert foto's op die af en toe wat schuren en waarover we met elkaar het gesprek aan moeten." De organisatie heeft naar meerdere locaties in het centrum gekeken en kwam uiteindelijk uit bij het World Trade Center. "Ik vind het een interessante plek want er komen veel mensen langs. Veel mensen die het dus even zien."||https://nos.nl/artikel/2432186-burgemeester-almere-verplaatst-te-expliciete-foto-op-tentoonstelling-lhbti
2022-06-10||Rente voor vermogende Rabobank-klanten wordt iets minder negatief|| Rabobank verhoogt vanaf augustus de rente voor klanten met meer dan een ton op de bank. De rente blijft wel negatief voor deze klanten. Daarmee volgt de bank de Europese Centrale Bank, die gisteren een renteverhoging vanaf juli aankondigde. "We vinden negatieve rente een onwenselijk verschijnsel voor onze klanten en voor de economie als geheel", zegt Rabobank-topman Wiebe Draijer. "Het financiële systeem is niet ingericht op een situatie waarin rentes langdurig negatief zijn. Daarom willen we voor al onze klanten zo snel als mogelijk het rekenen van een negatieve rente beëindigen." Zo ver is het nog niet voor de vermogende klanten. De rente op spaargeld boven een ton is nu ruim een jaar -0,5 procent bij de bank. Vanaf augustus wordt die rente -0,25 procent. Dat betekent dat die klanten nog altijd moeten betalen voor het stallen van hun geld bij de bank, maar minder. Klanten die minder dan een ton op de bank hebben, betalen geen negatieve rente bij de bank. Voor hen verandert niks. Andere grote banken als ING en ABN Amro willen nog niets zeggen over mogelijk aanstaande renteverhogingen.||https://nos.nl/artikel/2432184-rente-voor-vermogende-rabobank-klanten-wordt-iets-minder-negatief
2022-06-10||100 miljoen euro voor 'kansrijke projecten' om bouw van flexwoningen te versnellen|| Het kabinet wil dat er meer vaart wordt gemaakt met het bouwen van flexwoningen en het omvormen van leegstaande gebouwen tot woningen. Minister De Jonge voor Volkshuisvesting trekt 100 miljoen euro uit om "kansrijke projecten een flinke zet te geven en vertragingen te voorkomen". Het kabinet heeft de ambitie om 100.000 woningen per jaar te bouwen. Daarvan zijn er 15.000 bedoeld als flexwoningen, die tijdelijk ergens staan en daarna naar een andere plek worden verplaatst. Ook wordt gemikt op 15.000 'transformatiewoningen', die ontstaan door het ombouwen van bestaande gebouwen, zowel voor tijdelijk als voor permanent gebruik. Eerder werd al duidelijk dat flexwoningen vaak maar moeilijk van de grond komen en dat niet alle gemeenten eraan meewerken. De Jonge benadrukt dat flexwoningen de snelste manier zijn om aan nieuwe huurwoningen te komen: "De wachtlijsten zijn al lang. Of het nu gaat om spoedzoekers, Oekraïners of statushouders: iedereen die recht heeft op een huis, willen we helpen." De minister wil nu prestatieafspraken maken met de gemeenten en hij stelt een 'taskforce' in die op zoek gaat naar snel te realiseren projecten en die lagere overheden, woningcorporaties, bouwbedrijven praktisch ondersteunt. Hoe ontstond de wooncrisis in Nederland? NOS op 3 legt het uit in deze video:||https://nos.nl/artikel/2432183-100-miljoen-euro-voor-kansrijke-projecten-om-bouw-van-flexwoningen-te-versnellen
2022-06-10||Komst datacenter Meta verder op losse schroeven, grond nog niet verkocht|| Het Rijksvastgoedbedrijf gaat de grond die Facebooks moederbedrijf Meta nodig heeft om in Zeewolde een megadatacenter te bouwen voorlopig niet verkopen aan de gemeente. Volgens minister De Jonge voldoet het bedrijf nu niet aan de voorwaarden die zijn ministerie heeft gesteld. Daarmee is het plan nog niet definitief van de baan, zegt De Jonge. Hij wil in gesprek met Zeewolde over hoe het nu verder moet. Meta wilde het megadatacenter bouwen op 166 hectare grond (245 voetbalvelden). Bijna de helft daarvan, 80 hectare, is in handen van de staat. Verkoop daarvan loopt dus via de vastgoedorganisatie. Meta wil niet op de nieuwste ontwikkelingen reageren. Toenmalig minister Knops van Binnenlandse Zaken heeft voorwaarden verbonden aan de verkoop. Zo moet er worden ingezet op minimaal energieverbruik en maximale duurzaamheid en moeten er zo veel mogelijk zonnepanelen worden geplaatst, inclusief op de daken en de gevels. Ook moet gebruik worden gemaakt van intelligente koeling en moet de restwarmte van het datacenter worden kunnen hergebruikt. Zeewolde heeft een plan ingediend waarin de gemeente uitlegt hoe ze denkt aan de voorwaarden te voldoen. TNO heeft hiernaar gekeken en in het rapport hierover zegt het onderzoeksinstituut dat er niet wordt ingezet op maximale opwek van zonne-energie. Daarnaast concludeert TNO dat er geen garantie is dat de restwarmte kan worden hergebruikt voor een warmtenet. Het kan nog anderhalf tot twee jaar duren voordat de gemeente weet of het warmteproject haalbaar is. Een netelig punt rond de komst van het megadatacenter was dat het heel veel stroom verbruikt. In deze video leggen we uit hoe dat zit: De vraag is nu wat de gemeente gaat doen. Sinds de gemeenteraadsverkiezingen in maart is er een ruime meerderheid tegen de komst van het datacenter. Onderhandelingen over een nieuw college, bestaand uit Leefbaar Zeewolde en ChristenUnie, bevinden zich al wel in een vergevorderd stadium. Vanuit beide partijen klinkt de boodschap dat het besluit niet zomaar kan worden teruggedraaid. "Het is weer een stapje moeilijker geworden om het datacenter hier neer te zetten", zegt Tom Zonneveld, fractievoorzitter van Leefbaar Zeewolde, de grootste partij in de raad. Hij kan echter nog niet zeggen of het hiermee over is. "Dat kan ik nog niet beoordelen. De gemeente heeft een inspanningsverplichting, we kunnen het niet zomaar hierbij laten zitten. Want dan loop je de kans een schadeclaim te krijgen. Hopelijk geeft het gesprek met de minister meer duidelijkheid." Aan de ene kant is de komst van het datacenter dus verder op losse schroeven komen te staan. Meta besloot zelf eerder al het project te pauzeren toen zowel de Eerste als Tweede Kamer in meerderheid ertegen bleek te zijn. Maar tegelijkertijd durft op dit moment niemand de deur echt dicht te slaan voor het Amerikaanse techbedrijf.||https://nos.nl/artikel/2432182-komst-datacenter-meta-verder-op-losse-schroeven-grond-nog-niet-verkocht
2022-06-10||Limburgs graanveld gebruikt als racebaan, bedrijf doet aangifte || Een graanveld in het Limburgse Tegelen is onlangs vernield door het te gebruiken als racebaan, denken ze bij het agrarische bedrijf Taco Agro. Het bedrijf heeft aangifte gedaan van de vernielingen, schrijft 1Limburg. Taco Agro maakte een dronefoto van bovenaf. Daarop is te zien dat er talloze cirkels zijn gemaakt in het graanveld. Een woordvoerder denkt dat iemand met een auto door het graan is gecrosst: "We hebben een gedeelte van een autobumper gevonden, dus dat vermoeden we." Volgens Omroep Venlo zijn de vernielingen waarschijnlijk aangericht in het pinksterweekend.  De schade aan het graanveld is flink, aldus de woordvoerder van het bedrijf. "We hebben nog niet precies in beeld hoeveel er verloren is gegaan maar de graanprijzen zijn erg hoog momenteel dus de schade is behoorlijk."||https://nos.nl/artikel/2432181-limburgs-graanveld-gebruikt-als-racebaan-bedrijf-doet-aangifte
2022-06-10||Gevonden lichaam in water bij Arnhem is van voortvluchtige man || De politie heeft vanochtend een lichaam gevonden in de Rijkerswoerdse plassen tussen Arnhem en Elst. Volgens de politie is het lichaam van een 41-jarige man die werd gezocht omdat hij mogelijk betrokken is bij de dood van een Arnhemse vrouw. Volgens Omroep Gelderland werd de politie rond 08.30 uur gealarmeerd door iemand die het lichaam vond. Op diezelfde plek werd bijna twee weken geleden gezocht naar de voortvluchtige verdachte. Hij wordt gezocht vanwege de dood van een vrouw die eind mei overleed nadat ze zwaargewond op straat was gevonden in Arnhem. Buurtbewoners hadden het over een steekpartij 'in de relationele sfeer'. De man zou de partner van de vrouw zijn geweest. De politie wilde dat niet bevestigen . Later op de avond maakte de politie bekend dat het lichaam van de gezochte 41-jarige Arnhemmer is. "Uit onderzoek is inmiddels gebleken dat de man niet door een misdrijf om het leven is gekomen", aldus de politie. Het onderzoek naar de dood van de vrouw gaat verder.||https://nos.nl/artikel/2432180-gevonden-lichaam-in-water-bij-arnhem-is-van-voortvluchtige-man
2022-06-10||OM eist celstraf tegen man die vrouw hielp met zelfdoding || Het Openbaar Ministerie wil dat een 45-jarige man uit Ameland die verdacht wordt van hulp bij zelfdoding aan een vrouw met psychische klachten de gevangenis in gaat. Voor de rechtbank eiste de officier van justitie tegen de man, die geen arts is, een gevangenisstraf van twaalf maanden, waarvan drie voorwaardelijk. De zaak draait om een vrouw die in augustus 2020 dood werd aangetroffen in haar woning. Een vriend had haar al een tijd niet gezien en vermoedde zelfdoding. Uit onderzoek van het lichaam bleek dat ze inderdaad zelf een eind aan haar leven had gemaakt. Een paar dagen na de vondst werd de moeder van de overleden vrouw benaderd op Facebook: een man zei haar dat hij bij het overlijden van de vrouw was. Ook vertelde hij dat hij de spullen die nodig waren voor de zelfdoding had geregeld. Daarbij zou het gaan om een gasfles met stikstof, een luchtslang en een plastic zak. De moeder stapte naar de politie, waarna een onderzoek werd geopend. Daaruit bleek dat de twee elkaar een paar maanden eerder via een datingapp hadden leren kennen. De vrouw besprak haar psychische klachten met de man. Helpen bij zelfdoding is strafbaar. Alleen als een arts het doet onder de regels van de euthanasiewet is het toegelaten. De maximum celstraf is drie jaar. Wat voor het OM in de zaak belangrijk is, is dat de man vindt dat zijn handelen moreel gezien gerechtvaardigd was. Hij wilde de vrouw naar eigen zeggen helpen. Er wordt niet aan getwijfeld dat de verdachte uit mededogen heeft gehandeld, maar "hulp bij zelfdoding is om goede redenen strafbaar", zei de officier in de rechtszaal. Een arts kan alleen hulp bij zelfdoding bieden als is vastgesteld dat er sprake is van uitzichtloos en ondraaglijk lijden en als arts en patiënt tot de overtuiging zijn gekomen dat er geen redelijke andere oplossing is. Volgens het OM kan "een niet-medicus" die inschatting niet maken, omdat die niet in staat wordt geacht om te beoordelen of er inderdaad sprake is van uitzichtloos lijden. Vanwege het zwaarwegende belang van de bescherming van het menselijk leven is een gevangenisstraf volgens het OM op zijn plaats. Om te voorkomen dat de verdachte nogmaals in de fout gaat als hij een kwetsbaar persoon tegenkomt, is er ook een voorwaardelijke straf geëist, met een proeftijd van drie jaar.||https://nos.nl/artikel/2432177-om-eist-celstraf-tegen-man-die-vrouw-hielp-met-zelfdoding
2022-06-10||'Ik heb niets te maken met ramp op 17 juli 2014', zei MH17-verdachte in laatste woord|| Verdachte Oleg Poelatov heeft op de laatste zittingsdag in het MH17-proces ferme kritiek geuit op het Openbaar Ministerie, dat er volgens hem alles aan heeft gedaan om hem valselijk te beschuldigen van het neerhalen van het vliegtuig. "Het OM heeft niet het doel de waarheid te achterhalen, maar om hoe dan ook een veroordeling te bereiken", zei hij in een videoboodschap die werd getoond in het Justitieel Complex bij Schiphol. Als verdachte had de 55-jarige Poelatov vandaag het laatste woord in het proces, voor de rechtbank eind dit jaar uitspraak doet. "Ik heb niets te maken met de ramp op 17 juli 2014", zei Poelatov. Volgens de voormalige rebellencommandant heeft het OM tegenstrijdige getuigenverklaringen selectief gebruikt en belangrijke informatie achtergehouden. Verklaringen van deskundigen noemde hij "onprofessioneel en onjuist". Volgens Poelatov is ondanks zeven jaar strafrechtelijk onderzoek niet duidelijk geworden wat er precies is gebeurd. Toch heeft het OM "ongefundeerd aan de hele wereld verkondigd dat ik schuldig ben aan de moord op 298 mensen". Poelatov noemde dit een "loodzware last", waardoor zowel hijzelf als zijn familie "enorme immateriële schade" heeft geleden. Poelatov riep de rechtbank op hem vrij te spreken en zijn naam te zuiveren. "Voor mij is het van belang dat mijn land niet schuldig wordt gehouden aan deze tragedie", aldus de Russische verdachte. Hij begon zijn videoboodschap met het betuigen van zijn medeleven aan de nabestaanden. In het MH17-proces staan naast Poelatov nog twee andere Russen en een Oekraïner terecht. Zij hadden allemaal leidinggevende posities bij rebellengroepen die in 2014 vochten tegen het Oekraïense leger. De mannen waren volgens het OM verantwoordelijk voor het stiekem regelen, gebruiken en weer weghalen van een Buk-raketinstallatie van het Russische leger. Uit het onderzoek blijkt dat het vliegtuig van Malaysia Airlines daarmee is neergeschoten. Het OM legt moord op alle 298 inzittenden van het passagierstoestel ten laste. Bekijk hier welke rol de verdachten hadden in de uren rond de ramp: In december eiste het Openbaar Ministerie levenslang tegen de verdachten, van wie alleen Poelatov zich laat vertegenwoordigen door advocaten. Ook zij willen vrijspraak. De verdediging vindt het onderzoek te eenzijdig, zegt dat niet vaststaat dat MH17 met een Russische Buk-raket is geraakt en stelt dat Poelatov er geen enkele bemoeienis mee had. Vandaag brachten de advocaten nog eens naar voren dat het neerhalen van MH17 vermoedelijk per ongeluk was. Behalve dat niet bekend is wie op de afvuurknop drukte, blijven volgens hen ook de precieze opdrachtgevers onduidelijk. "Er was geen plan om een vliegtuig neer te halen op 17 juli 2014." Gisteren waren de advocaten van Poelatov ook kritisch over een interactieve website van het Openbaar Ministerie, waar de lezing van het OM over de zaak staat uitgelegd met veel details uit het dossier. Daarmee is hun cliënt geschonden in zijn recht op een eerlijk proces, zeiden de advocaten. Ook de rechtbank gaf aan verrast te zijn door de publicatie. Het is nooit gelukt de vier verdachten in de MH17-zaak aan te houden. Ze verblijven in Rusland, dat iedere betrokkenheid bij de ramp ontkent en geen onderdanen uitlevert. Daarom wordt de rechtszaak zonder hen behandeld. Het MH17-proces begon ruim twee jaar geleden. In september spraken bijna honderd nabestaanden in de rechtszaal over het verlies van hun dierbaren en het leed dat het neerhalen van MH17 heeft teweeggebracht. De rechtbank noemde dat vandaag nog eens een indrukwekkend onderdeel van de zaak. Na de zomer hoopt de rechtbank de uitspraakdatum te kunnen melden. Naast plaatsvervangend commandant Poelatov, staan ook rebellenleider Igor Girkin terecht, diens plaatsvervanger Sergej Doebinski en bataljonscommandant Leonid Chartsjenko.||https://nos.nl/artikel/2432175-ik-heb-niets-te-maken-met-ramp-op-17-juli-2014-zei-mh17-verdachte-in-laatste-woord
2022-06-10||In 131 gebieden moet stikstofuitstoot met 70 procent omlaag || In veel delen van Nederland moet de stikstofuitstoot met 70 procent worden teruggedrongen. Het gaat om 131 gebieden vlak bij kwetsbare natuur. Dat betekent dat niet alle boeren kunnen doorgaan met hun bedrijf, staat in de stikstofplannen die het kabinet vandaag naar buiten heeft gebracht. In het Nationaal Programma Landelijk Gebied staat per gebied hoeveel de stikstofuitstoot in 2030 moet zijn verlaagd om de natuur een kans te geven om te herstellen. In sommige is dat 12 procent, maar er zijn er dus ook 131 waar het heel fors uitpakt. Die liggen over het hele land verspreid, binnen een kilometer rondom een beschermd Natura 2000-gebied. De provincies gaan nu met het plan aan de slag. Zij moeten voor 1 juli 2023 duidelijk maken hoe zij de doelen denken te bereiken. Ze kunnen daarbij maatregelen nemen voor de industrie, de bouw en het verkeer. Maar het grootste offer zullen zij van veehouders vragen. Die zijn volgens het RIVM nu nog verantwoordelijk voor ongeveer 60 procent van de in Nederland veroorzaakte stikstofneerslag in gevoelige natuurgebieden. Wat is stikstof en waarom is het zo'n groot probleem? De verantwoordelijke ministers Van der Wal (stikstof) en Staghouwer (landbouw) zien voor de boeren in de kwetsbaarste gebieden drie mogelijkheden: zij kunnen hun bedrijf (verder) verduurzamen of verplaatsen, maar "het eerlijke verhaal is ook dat niet alle boeren door kunnen met hun onderneming". Het stikstofplan moet ertoe leiden dat de totale stikstofuitstoot in 2030, over acht jaar dus, 50 procent lager is. Voor de boeren geldt dat hun uitstoot volgens de plannen met 40 procent omlaag moet. Dat betekent dat er dan rond de 30 procent minder vee zal moeten zijn. Maar minister Van de Wal heeft al laten weten dat het om "richtinggevende doelen" gaat en dat zij niet "directief" aan de provincies gaat vertellen hoe zij die moeten bereiken. In deze gebieden moet de stikstofuitstoot omlaag: Dat er een lastig stikstofbesluit aankwam, was al jaren duidelijk. In 2019 bepaalde de Raad van State dat het stikstofbeleid in Nederland niet deugde. Er werden vergunningen verstrekt aan veehouderijen en grote bouwprojecten in de buurt van natuurgebieden, in de hoop dat maatregelen voor natuurherstel de nadelige gevolgen van de stikstofuitstoot later wel zouden rechttrekken. De Raad van State vond dat dit niet langer kon en die uitspraak had enorme gevolgen. Allerlei bouwprojecten kwamen stil te liggen en voor veel boeren brak een onzekere tijd aan. Dat leidde tot meerdere grote demonstraties. Minister Van der Wal zei eerder deze week: "We hebben te maken met een juridische uitspraak die klip en klaar is: we moeten eerst minder stikstof uitstoten, we moeten eerst de natuur herstellen en pas dan kunnen we ook weer vergunningen verlenen. De enige manier om dit land van het slot te krijgen, is deze aanpak. Ik heb geen keuze." Voor de aanpak van het stikstofprobleem is 24,3 miljard euro gereserveerd, boven op de 7 miljard die er al was. Het geld wordt onder meer gebruikt voor de ondersteuning van boeren die hun bedrijf niet of niet op dezelfde manier kunnen voortzetten.||https://nos.nl/collectie/13901/artikel/2432173-in-131-gebieden-moet-stikstofuitstoot-met-70-procent-omlaag
2022-06-10||Opnieuw tienduizenden eenden geruimd bij bedrijf in Hierden om vogelgriep|| In het Gelderse dorp Hierden is vogelgriep vastgesteld bij een pluimveebedrijf waar de ziekte in februari ook al werd vastgesteld, meldt de Nederlandse Voedsel- en Warenautoriteit (NVWA). Om verspreiding te voorkomen worden bij het bedrijf ongeveer 100.000 eenden geruimd. In februari werden ook al alle eenden bij het bedrijf geruimd. Toen ging het om zo'n 53.000. Waarschijnlijk gaat het om de zogenoemde hoogpathogene variant van het vogelgriepvirus, die zeer besmettelijk en dodelijk is. Ook bij een ander bedrijf in Hierden werd vandaag vogelgriep vastgesteld. Daar moeten zo'n 6000 eenden en 8300 kippen worden geruimd. Dinsdag werd het virus bij een ander bedrijf in Hierden het virus ook al aangetroffen. Daar werden zo'n 7000 eenden geruimd. De drie bedrijven liggen allen binnen een straal van 1 kilometer van elkaar. In andere bedrijven die binnen dat gebied liggen, is het virus niet aangetroffen. Voor alle andere pluimveebedrijven binnen een straal van 10 kilometer van de geruimde bedrijven geldt sinds 7 juni al een vervoersverbod. De besmettingen van de afgelopen dagen zijn de eerste bij grote pluimveebedrijven sinds 2 mei. Toen werden zo'n 90.000 kippen geruimd in Lunteren. Voor die tijd verspreidde het virus zich snel. Sinds 26 oktober 2021 geldt een landelijke ophokplicht voor pluimveebedrijven. Dat betekent dat zij al hun pluimvee binnen moeten houden. Voor hobbyhouders geldt een landelijke afschermplicht. Zij moeten hun vogels beschermen tegen uitwerpselen van wilde vogels door ze bijvoorbeeld in een volière te houden. Minister Staghouwer (Landbouw) liet op 3 juni in een brief aan de Tweede Kamer weten dat de situatie in Nederland "nog te onrustig is" om landelijke of regionale maatregelen in te trekken. In België is de ophok- en afschermplicht sinds 14 mei niet meer van kracht en ook in sommige delen van Duitsland is dat het geval. Miljoenen dieren zijn inmiddels geruimd. De vogelgriep; komen we er ooit nog van af? Je ziet het in deze video:||https://nos.nl/artikel/2432167-opnieuw-tienduizenden-eenden-geruimd-bij-bedrijf-in-hierden-om-vogelgriep
2022-06-10||'Sterfte aardbevingsstress benadrukt noodzaak sluiting gasveld'|| Staatssecretaris Vijlbrief van Mijnbouw is geschrokken van het hogere aantal sterfgevallen in Groningen, als gevolg van stress-gerelateerde klachten na aardbevingen. "Ja, ik schrik daarvan. Dat hoort natuurlijk niet. Het is een van de tragedies die zijn verbonden aan de gaswinning." Vandaag werd bekend dat onderzoek door de Rijksuniversiteit Groningen uitwijst dat er jaarlijks mogelijk zestien mensen in het aardbevingsgebied overlijden aan de gevolgen van aardbevingsstress. Eerdere berichten spraken nog van vijf jaarlijkse sterfgevallen. Een en ander wordt toegelicht in de podcast Gronings gas: gewonnen of verloren? van NOS/NPO Radio 1, die sinds vandaag online staat. Volgens Vijlbrief onderstreept het onderzoeksresultaat het voornemen om zo snel mogelijk de gaswinning te beëindigen. "Het zegt ook dat we er zo snel mogelijk mee moeten stoppen. Dat is de reden waarom ik zo fanatiek ben op stoppen met gas winnen, omdat dat de enige manier is om dit probleem structureel op te lossen." Later deze maand start de parlementaire enquête naar de gaswinning en aardbevingsproblematiek in Groningen. Vijlbrief vermoedt dat die enquête de problematiek nog urgenter maakt. "Ik denk dat er oude wonden open zullen gaan. Dan zullen er dingen naar boven komen over de gaswinning, die niet fijn zijn voor mensen." Vijlbrief benadrukt dat er meer hulp voor mensen moet komen, en dat er ook nog meer onderzoek naar de psychische problemen nodig is. De oorlog in Oekraïne leidt tot discussie of er niet toch weer meer gas uit Groningen nodig is. Eerder deze week adviseerde de Mijnraad het kabinet om de provincie Groningen voor te bereiden op het voortzetten van de gaswinning in Groningen. Die discussie doet veel met mensen in Groningen, denkt Vijlbrief. Hoe kan het eigenlijk dat in Groningen vaker aardbevingen zijn? NOS op 3 maakte deze video over de gaswinning: "Ja, ik denk dat die discussie stressverhogend is. Daarom gebruik ik iedere gelegenheid dat ik op tv of radio ben om te zeggen: nee, we gaan zo snel mogelijk stoppen met de gaswinning. Dus mensen hoeven zich wat mij betreft geen zorgen te maken. Tenzij we in een ultieme noodsituatie terechtkomen: dan is Groningen het laatste redmiddel. Een van de redenen waarom ik dit steeds zo benadruk, is dat ik weet dat dat bij mensen tot stress en klachten leidt." Vijlbrief sprak gisteren op een bijeenkomst over de versterking van huizen in het Groningse dorp Garrelsweer. Geprobeerd wordt om die versterkingsoperatie te versnellen, waardoor het dorp binnen twee à drie jaar klaar moet zijn. Hij is positief over het initiatief om daarnaast ook mensen met mentale problemen sneller door te verwijzen naar professionele hulp. Hij erkent dat de psychische gevolgen lange tijd in Den Haag zijn onderschat. In de podcast spreekt de Groningse hoogleraar Tom Postmes zijn verbazing uit dat er weinig tot niks gebeurde met zijn langjarige onderzoek: "Wat we ook merkten: er wordt zo lauw gereageerd, het lijkt wel of het kwartje niet valt. Om een voorbeeld te geven: we hebben al die tijd nooit een ambtenaar van het ministerie van Economische Zaken en Klimaat gesproken die vroeg: leg ons dit nou eens uit." Postmes trok daarop zelf aan de bel. Maar, zegt hij, "toen we naar het ministerie gingen, was de ambtelijke reactie: wanneer komt dit in de pers? Dat was de eerste reactie: wanneer komt dit naar buiten?" Op een gegeven moment concludeerde Postmes over zijn onderzoek: "Het is volkomen nutteloos." Vijlbrief trekt zich de kritiek aan. "Ja, ik denk dat dit eigenlijk altijd onderschat wordt. Ik denk dat het de aard der dingen is. Je kijkt naar scheuren in huizen, je kijkt naar lichamelijke klachten, maar geestelijke dingen zie je vaak niet aan mensen, en die kunnen net zo erg zijn."||https://nos.nl/collectie/13902/artikel/2432166-sterfte-aardbevingsstress-benadrukt-noodzaak-sluiting-gasveld
2022-06-10||Thaise overheid deelt gratis wietplanten uit, maar jointje op straat nog verboden|| De regering van Thailand is begonnen met het weggeven van een miljoen gratis wietplanten. Dit plan is onderdeel van een campagne om een grote cannabisindustrie op te zetten in het land. De teelt van cannabis in Thailand is gisteren officieel gelegaliseerd. Dit betekent niet dat de Thai nu zomaar een jointje mogen opsteken. De nieuwe wetgeving beperkt de consumptie van cannabis tot medicatie of voedselproducten met een maximum van 0,2 procent THC, de werkzame stof in de drug. Ander gebruik van wiet in het openbaar kan nog steeds leiden tot hoge boetes of celstraffen. Normale wiet bevat tussen de 5 en 35 procent THC. Het doel van het project is om een lucratieve cannabisindustrie op te zetten in het land. Ook hoopt de overheid toeristen aan te trekken met de nieuwe producten die THC bevatten. Eerder kondigde minister van Gezondheidszorg Anutin Charnvirakul al aan op Facebook dat dit "meer dan 7 miljard baht (190 miljoen euro) aan inkomsten per jaar kan opleveren voor de Thaise regering en bevolking." Charnvirakul geeft wel een waarschuwing bij het uitdelen van de planten: "Ga de plant niet zelf gebruiken en vervolgens lachend thuis niks zitten doen." Om te garanderen dat de gratis planten niet misbruikt worden, moeten wietkwekers hun plant registreren op een nieuwe app van de overheid: PlookGanja. De app is al meerdere miljoenen keren gedownload, zei Charnvirakul. De regering heeft ook meer dan 3000 gevangenen vrijgelaten die waren opgesloten toen het kweken en handelen van wiet nog illegaal was. De eerste duizend planten werden uitgedeeld tijdens een evenement ||https://nos.nl/artikel/2432164-thaise-overheid-deelt-gratis-wietplanten-uit-maar-jointje-op-straat-nog-verboden
2022-06-10||Zeeuwse Statenleden verbaasd dat bedrijf legaal 50 kilo pfas loost in Westerschelde || Het chemiebedrijf Sabic in Bergen op Zoom stort jaarlijks met toestemming 50 kilo pfas in de Westerschelde. Het bedrijf heeft een vergunning voor het lozen van pfas, maar gaat proberen de hoeveelheid met 90 procent terug te brengen. De provincie Noord-Brabant heeft de constructie deze week aan gedeputeerde Van der Velde van de provincie Zeeland meegedeeld. Van der Velde bracht vanochtend Provinciale Staten op de hoogte van het lozen door Sabic, aldus Omroep Zeeland. Volgens Van der Velde kwam het bericht als een verrassing, maar doet het bedrijf niets illegaals omdat er een vergunning is. Het bedrijf Sabic maakt grondstoffen voor de industrie, zoals plastickorrels. Statenleden waren volgens de regionale omroep verbaasd over het nieuws en wilden weten of er mogelijk nog meer bedrijven zijn die een dergelijke vergunning hebben. Volgens de gedeputeerde is dat niet het geval. Ook wil een aantal Statenleden dat de lozingen volledig stoppen. Twee weken geleden adviseerde het RIVM nog om zo min mogelijk vis, garnalen, oesters en mosselen uit de Westerschelde te eten. Er zit te veel pfas in, acht tot tien keer hoger dan bij vergelijkbare producten in de winkel. Dat advies leidde in Zeeland tot een hernieuwde oproep om snel een bevolkingsonderzoek te houden. Daaruit moet blijken hoeveel schadelijke pfas er in het bloed van bewoners van het Westerscheldegebied zit. Vorig jaar ontstond in Zeeland grote onrust toen bekend werd dat het chemieconcern 3M in het Belgische Zwijndrecht duizenden kilo's pfas per jaar loosde op de Schelde. Via de Westerschelde stroomt het naar zee. Pfas die door vis en andere zeeproducten in het menselijk lichaam komt, draagt extra bij aan de toch al hoge pfas-blootstelling via andere bronnen in Nederland.||https://nos.nl/artikel/2432159-zeeuwse-statenleden-verbaasd-dat-bedrijf-legaal-50-kilo-pfas-loost-in-westerschelde
2022-06-10||Britse bioscopen halen film over dochter Mohammed van het scherm|| In het Verenigd Koninkrijk is een hoogoplopende rel uitgebroken rond een nieuwe film over Fatimah, de dochter van de profeet Mohammed. Groepen moslims zijn woedend over The Lady of Heaven en een petitie die oproept om de film uit de bioscopen te halen is ruim 120.000 keer ondertekend. In steden met een grote moslimgemeenschap, waaronder Bradford, Leeds, Sheffield, Birmingham en Bolton, is gedemonstreerd bij bioscopen waar de film draait. Een grote bioscoopketen, Cineworld, heeft onder druk van de protesten inderdaad besloten om de film uit roulatie te nemen. Bij andere concerns blijft The Lady of Heaven wel op het programma. De makers van de film zijn op hun beurt boos over de kritiek en zeggen dat niemand mensen mag voorschrijven wat ze mogen zien of waarover ze mogen discussiëren. The Lady of Heaven vertelt het levensverhaal van Fatimah, parallel aan dat van een hedendaags kind in Irak. De kritiek richt zich op de manier waarop de schrijver, de sjiitische geestelijke Yasser al-Habib, belangrijke figuren uit de islam neerzet. Soennitische organisaties spreken van blasfemie en racisme. Volgens hen doet de film de historische werkelijkheid geweld aan. In de film worden heilige personen niet door acteurs gespeeld - het afbeelden van heiligen is in de islam verboden. Ook hoofdpersoon Fatimah wordt niet vertolkt door een actrice, maar weergegeven met behulp van speciale effecten. De trailer van de film: Maar de steen des aanstoots is de manier waarop Mohammeds metgezellen en volgelingen Aboe Bakr en Omar ibn al-Chattab worden neergezet, sleutelfiguren in de islam en de twee eerste kaliefs, opvolgers van Mohammed. Volgens de critici, veelal uit soennitische hoek, wordt de suggestie gewekt dat zij een soort voorlopers van (de soennitische) terreurbeweging IS zijn. Daarmee zou de film verdeeldheid zaaien en aanzetten tot haat. Producent Malik Shlibak zegt juist dat het verhaal lessen bevat over de vraag hoe we moeten omgaan met extremisme, radicalisme en corruptie. Hij bestrijdt dat de makers de geschiedenis naar hun hand hebben gezet en wijst erop dat ze een jaar hebben besteed aan onderzoek van de historische feiten. Minister Javid van Volksgezondheid, niet religieus en van Pakistaanse afkomst, heeft het besluit van Cineworld om de film uit roulatie te nemen veroordeeld. "Het kan je niet bevallen wat iemand zegt, maar die ander heeft wel het recht om het te zeggen. In dit land geldt vrijheid van meningsuiting en dat is een kernwaarde."||https://nos.nl/artikel/2432157-britse-bioscopen-halen-film-over-dochter-mohammed-van-het-scherm
2022-06-10||Tilburg legt deelscooters aan banden na 1000 klachten in een jaar|| Het aantal deelscooters in Tilburg wordt bijna gehalveerd. Er rijden er nu zo'n 400 rond in de Brabantse stad en dat wordt teruggebracht naar 250. Aanleiding zijn de ruim duizend meldingen van overlast vorig jaar. De elektrische deelscooters zijn populair. Er werden in Tilburg in 2021 een half miljoen ritjes mee gemaakt. Bij een deelscooter gebruik je een app op je telefoon om een scooter van het slot te halen. Vervolgens rijd je naar je bestemming en betaal je voor de gereden afstand. Maar door het grote aantal gebruikers gaat het ook nogal eens mis met de scooters. Ze worden achtergelaten op opritten of op de stoep waar ze de doorgang belemmeren. De scooters worden soms ook vernield. Er zijn elektrische deelscooters die in brand worden gestoken, in de sloot belanden of in een boodschappenkarretje eindigen, schrijft Omroep Brabant. Daarom grijpt de gemeente Tilburg in met een nieuw, streng beleid dat 1 september ingaat. Vanaf die datum is er plek voor drie aanbieders, maar met minder scooters. GO Sharing is nu nog de enige aanbieder en moet dus een groot deel van de 400 scooters weghalen. Het bedrijf met de lichtgroene scooters mag nog maar 125 elektrische deelscooters en 125 elektrische deelfietsen aanbieden. Nieuwkomers in Tilburg zijn Felyx met 125 donkergroene elektrische deelscooters en Ride Dott dat 125 fietsen in Tilburg beschikbaar stelt. De drie bedrijven mogen groeien met 50 tweewielers per half jaar, maar alleen als de overlast niet toeneemt. De bedrijven moeten zich aan verscheidene eisen houden om hun vergunning te behouden. Zo moeten kapotte of foutgeparkeerde scooters binnen 24 uur worden weggehaald en moeten de voertuigen schadevrij en veilig zijn. De gemeente Tilburg handhaaft actief op foutparkeren in de binnenstad. De boete is 70 of 100 euro, afhankelijk van de plek en het gevaar. "We willen deze service gewoon blijven aanbieden, want Tilburg verdient schone deelmobiliteit", legt een woordvoerder van de gemeente uit. "Tegelijkertijd moet de overlast teruggedrongen worden en dat vraagt om regels."||https://nos.nl/artikel/2432155-tilburg-legt-deelscooters-aan-banden-na-1000-klachten-in-een-jaar
2022-06-10||Julee Cruise overleden, bekend van onheilspellende titelsong Twin Peaks|| De Amerikaanse zangeres Julee Cruise is op 65-jarige leeftijd overleden. Haar onheilspellende titelsong Falling zette in de jaren 90 perfect de sfeer voor David Lynch' tv-serie Twin Peaks. In 1986 had Cruise al eens met Lynch gewerkt toen hij Blue Velvet regisseerde. De samenwerking kwam tot stand toen Lynch van de band This Mortal Coil geen toestemming kreeg om het nummer Song to the Siren te gebruiken. Hij vroeg componist Angelo Badalamenti om een soortgelijke dromerige popballade, en dat werd Mysteries of Love. Op zoek naar een zangeres kwam Badalamenti uit bij Cruise, een kennis. Badalamenti vroeg Cruise echter niet of ze het breekbare nummer zelf wilde inzingen, maar informeerde of zij andere zangeressen kende. "Hij dacht niet aan mij omdat ik bekendstond als een schreeuwer", zei Cruise daar later over. "Maar nadat hij zes van mijn suggesties had afgewezen, zei ik sarcastisch: laat mij het dan maar doen." "Ik was doodsbang", zei Cruise over de opnames van Mysteries of Love. "Het had geen metrum, het was oceanisch, een onmetelijke melodie zonder kans om adem te halen." Het nummer leidde tot Cruise' eerste album in 1989. Daar kwam ook het nummer Falling op, waarvan Lynch de instrumentale versie gebruikte als openingsmuziek voor zijn postmoderne detectiveserie Twin Peaks. Op het album begeleidt de etherische stem van Cruise de overheersende bastonen van een elektrische gitaar. "Het gaat over verliefd worden, hoe je dat onzeker maakt en hoe iedereen daar min of meer psychisch gestoord van wordt", legde Cruise de betekenis van het nummer uit. Critici roemden hoe het nummer de onschuldige beelden uit de intro een dreigende ondertoon gaf. Het beklemmende nummer werd internationaal een hit. In Nederland wist het in hetzelfde jaar zelfs twee keer de top-40 te halen, aan het begin en aan het einde van 1990. In totaal stond het elf weken in de ranglijst, met een zestiende plaats als hoogste notering. Cruise kwam ook nog in beeld in de serie: ze speelde een zangeres in het wegrestaurant van het door satanische gebeurtenissen geplaagde dorpje. Al zou Falling haar enige top-40-hit zijn, Cruise bleef niet onverdienstelijk werken in de muziek. Zo speelde ze in het avant-garde concert Industrial Symphony No. 1 met Nicolas Cage, toerde als zangeres met de B-52's en bracht nog verschillende albums uit. "Ik heb afscheid genomen van mijn vrouw Julee Cruise", maakte haar echtgenoot Edward Grinnan haar overlijden bekend. Hij trad niet in detail waaraan ze was gestorven, maar het was bekend dat ze al lang chronische pijn had door de ontstekingsziekte lupus. "Ze heeft deze wereld op haar eigen voorwaarden verlaten. Zonder spijt. Ze heeft rust."||https://nos.nl/artikel/2432152-julee-cruise-overleden-bekend-van-onheilspellende-titelsong-twin-peaks
2022-06-10||Agent die gijzelnemer Apple Store Leidseplein aanreed niet vervolgd|| De DSI-agent die de dader aanreed bij de gijzeling in de Apple Store op het Leidseplein in Amsterdam wordt niet vervolgd. Dat heeft het Openbaar Ministerie besloten op basis van het onderzoek van de Rijksrecherche. Volgens het OM was het ingrijpen gerechtvaardigd en handelde de man volgens de ambtsinstructie die hiervoor geldt. De gijzeling in de Apple Store was op 22 februari van dit jaar. Een gewapende man van 27 nam aan het eind van de middag een klant van de elektronicawinkel in gijzeling. De man, een 44-jarige Bulgaar, werd voortdurend onder schot gehouden. De dader had meerdere wapens. Vier andere mensen hielden zich tijdens de gijzeling schuil in een afgesloten ruimte boven de winkel. De dader eiste voor 200 miljoen euro aan cryptovaluta. Tegen half elf 's avonds wist de gijzelaar te ontsnappen, op het moment dat een politierobot water kwam brengen. De gijzelaar holde de straat op en de dader ging erachteraan. Op dat moment werd hij doelbewust aangereden door een auto van de DSI. De gijzelnemer overleed een dag later aan zijn verwondingen. Bekijk hier de schokkende beelden van het aanrijden van de gijzelnemer;  Het OM noemt het handelen van de DSI-agent, die werkt bij de Koninklijke Marechaussee, ondanks de noodlottige afloop "een zeer adequate en doeltreffende interventie". Er kwam een einde aan "een zeer levensbedreigende situatie voor de gegijzelde en voor de achter hun dienstvoertuig opgestelde politiemensen". Volgens het OM was het handelen van de DSI passend gezien het gevaar dat van de gijzelnemer uitging. Omdat de man explosieven bij zich had, was het gebruik van het dienstwapen geen optie, zo is de conclusie. Later bleek dat de explosieven niet op scherp stonden, maar dat was op het moment dat de man werd aangereden nog niet bekend.||https://nos.nl/artikel/2432142-agent-die-gijzelnemer-apple-store-leidseplein-aanreed-niet-vervolgd
2022-06-10||Vijf Amsterdammers in Nijmegen opgepakt om 'gevaarlijke tassen'|| De politie heeft vijf mannen uit Amsterdam opgepakt die iets te maken zouden hebben met het dumpen van 'gevaarlijke tassen' in Nijmegen. Ze worden verdacht van het voorbereiden van een misdrijf, wat precies is niet bekend. Afgelopen dinsdagavond zagen agenten een gestolen auto met valse kentekenplaten rijden. De auto werd rond middernacht leeg gevonden aan de Nieuwe Mollenhutseweg in Nijmegen. De vier inzittenden waren er te voet vandoor gegaan. Een uur later werden de inzittenden aangehouden in Nijmegen. Bij de zoektocht werd onder andere een politiehelikopter ingezet. Later op de dag werd in Amsterdam een vijfde verdachte opgepakt. Getuigen meldden dat de verdachten tijdens hun vlucht een of meerdere tassen hadden gedumpt. De politie waarschuwde mensen om de tassen niet aan te raken in verband met het wissen van sporen. De politie meldde woensdag te vrezen dat er 'gevaarlijke materialen' in de tassen zitten. Wat die materialen zijn, is niet bekendgemaakt. De tassen zijn nog niet gevonden en de politie is de zoektocht naar de tassen gestaakt. De vijf mannen worden verdacht van het voorbereiden van een misdrijf en van heling van een gestolen auto. Het gaat om vijf Amsterdammers van tussen de 20 en 25 jaar oud. Ze zitten allemaal vast in beperkingen. Dat betekent dat ze alleen met hun advocaat mogen praten. Volgens Omroep Gelderland worden de mannen vandaag voorgeleid aan de rechter-commissaris. Omdat de mannen in beperkingen zitten kan de politie op dit moment geen verdere informatie delen.||https://nos.nl/artikel/2432137-vijf-amsterdammers-in-nijmegen-opgepakt-om-gevaarlijke-tassen
2022-06-10||Medewerker slachtbedrijf Tilburg overleden door aanval door stier|| Een medewerker van slachtbedrijf Vion in Tilburg is vanochtend overleden door een aanval van een stier. Dat meldt de politie. Volgens Omroep Brabant werd het ongeluk rond 06.30 uur gemeld. Er werd een traumahelikopter opgeroepen, maar die kon geen hulp verlenen. Een woordvoerder van de Arbeidsinspectie laat aan Omroep Brabant weten dat de medewerker waarschijnlijk is aangevallen tijdens het laden en lossen van de dieren. Ze geeft verder geen informatie omdat er nog onderzoek volgt. Voor andere medewerkers van het bedrijf is Slachtofferhulp ingeschakeld. De Arbeidsinspectie wil ook niets over het slachtoffer bekendmaken. Over de dodelijke aanval van de stier zegt de woordvoerder: "Het komt wel eens voor maar ik heb daar verder geen cijfers over." Slachtbedrijf Vion bevestigt het ongeval. "We betreuren het ongeval ten zeerste en zijn aangeslagen door het ongeval. We werken mee aan het onderzoek en zolang dat loopt gaan we er verder niet op in."||https://nos.nl/artikel/2432136-medewerker-slachtbedrijf-tilburg-overleden-door-aanval-door-stier
2022-06-10||Omikronvarianten worden snel dominant, vrees voor zomergolf|| De omikronvarianten BA.4 en BA.5 lijken in een rap tempo de dominante varianten van het coronavirus in Nederland te worden. Dit blijkt uit de laatste cijfers van de Amsterdam Regional Genomic epidemiology and Outbreak Surveillance (ARGOS), een samenwerkingsverband tussen het Amsterdam UMC en de GGD Amsterdam. De peiling is gebaseerd op een steekproef onder de positieve coronatesten die de GGD afneemt. Een week geleden waren de BA.4 en BA.5 varianten nog verantwoordelijk voor 27 procent van de coronabesmettingen. Nu gaat het al om 54 procent van de gevallen, een verdubbeling in een week tijd. Niet eerder verliep de strijd tussen deze varianten en de in Nederland heersende BA.2-omikronvariant zo snel in het voordeel van de nieuwkomers. Volgens Matthijs Welkers, als arts-microbioloog aan het Amsterdam UMC een van de onderzoekers van ARGOS, zal deze ontwikkeling de komende tijd waarschijnlijk leiden tot een toename aan coronabesmettingen in Nederland. "We hebben in het buitenland gezien dat met het dominant worden van deze omikronvarianten het aantal mensen dat besmet raakte met het virus toenam." In Portugal is volgens data van de Amerikaanse Johns Hopkins University al sinds mei een bescheiden coronagolf gaande als gevolg van dezelfde varianten. Ook de metingen van het RIVM in het Nederlandse rioolwater laten zien dat het aantal virusdeeltjes toeneemt. Het RIVM vindt het echter te vroeg om daaruit te concluderen dat een coronagolf in de zomer aanstaande is. "Het is inderdaad nog even koffiedik kijken", beaamt Welkers. "Tegelijkertijd zou het wel degelijk kunnen dat deze ontwikkelingen het begin zijn van een zomergolf. Voor mij is het de combinatie van factoren: je ziet de switch waarbij de BA.4/BA.5 varianten sneller dominant worden; we zien een stijging in het rioolwater; we zien een toename in het aantal meldingen van besmettingen. Neem dat bij elkaar en dan wordt wel mijn conclusie dat het aantal infecties verder gaat toenemen." De vraag is welke maatschappelijke gevolgen een eventuele coronagolf kan veroorzaken. "Het zijn variaties op omikron en we weten dat die minder ziekmakend is ten opzichte van eerdere varianten zoals delta. Dus de ziekenhuizen zullen waarschijnlijk niet vollopen met nieuwe coronapatiënten." "Maar mensen worden wél verkouden, en dat zal rondgaan. Op het werk kan dat tot meer uitval leiden en problemen veroorzaken voor veel bedrijven qua bezetting." Welkers wijst erop dat de vakantieperiode voor de deur staat waardoor er sowieso minder personeel beschikbaar is. "Dan kan een toename aan besmettingen de spreekwoordelijke druppel zijn die alles gaat bemoeilijken." "Ik vind het nu nog wat zwaar om te zeggen: 'We moeten ons gaan voorbereiden.' Maar het is wel duidelijk dat er iets gaat aankomen. Dus Nederland moet wel gaan nadenken over welke scenario's realistisch zijn en wat we dan moeten doen." Minister Kuipers zegt in een reactie dat het aantal besmettingen licht omhoog gaat en dat ook het aantal mensen dat zo ziek wordt dat ze hulp van een ziekenhuis nodig hebben wat toeneemt. "Maar op dit moment is het niet verontrustend. Zoals iedere keer blijven we het continu in de gaten houden. En het RIVM doet dat ook."||https://nos.nl/artikel/2432135-omikronvarianten-worden-snel-dominant-vrees-voor-zomergolf
2022-06-10||Rotterdam verzet zich tegen olieboringen|| De Rotterdamse wethouder Bonte wil proberen de omstreden oliewinning in Rotterdam-Zuid alsnog te stoppen. Gisteren werd bekend dat staatssecretaris Vijlbrief akkoord gaat met verlenging van de vergunning voor de NAM. De NAM boort al sinds 1984 naar olie onder een gebied dat zich uitstrekt van Barendrecht tot de Rotterdamse wijk Schiemond. De aardoliemaatschappij heeft een verzoek ingediend die vergunning te verlengen en de staatssecretaris van Economische Zaken en Klimaat wil dat toestaan. Wel beperkt hij de geldingsduur tot 2035 in plaats van 2050, zoals de NAM had gevraagd. De Rotterdamse wethouder Bonte van Duurzaamheid en Energietransitie noemt het besluit van Vijlbrief zeer teleurstellend. Volgens hem veroorzaakt de verlenging een onacceptabel risico op bodemdaling en is het besluit ook in strijd met het landelijke klimaatbeleid. Hij onderzoekt of hij de verlenging door de staatssecretaris kan stoppen via de Raad van de State. Belanghebbenden hebben zes weken de tijd om bij de Raad van State in beroep te gaan.||https://nos.nl/artikel/2432134-rotterdam-verzet-zich-tegen-olieboringen
2022-06-10||Meer sterfgevallen door Groningse aardbevingsstress|| Jaarlijks sterven er in het aardbevingsgebied in Groningen mogelijk zestien mensen voortijdig aan de gevolgen van stress door de bevingen en de gerelateerde schade, blijkt uit onderzoek van de Rijksuniversiteit Groningen. Dat zijn er aanzienlijk meer dan de geschatte vijf voortijdige sterfgevallen die tot nu toe bekend waren. Het hogere dodental van zestien, met een bandbreedte van 11 tot 21, wordt toegelicht in de NOS/NPO Radio 1-podcast Gronings gas: gewonnen of verloren?, die vanaf vandaag online staat. Aan de Groningse universiteit wordt onder de noemer Gronings Perspectief al jarenlang onderzocht wat de aardbevingen en schade met de mensen in het getroffen gebied doen. De bewoners van die regio die voortijdig overlijden hebben allemaal schade of meervoudige schade aan hun huis, vertelt voormalige onderzoeksleider Tom Postmes in de podcastserie. De klachten zijn soms zo heftig dat ze ernstige schade aan de gezondheid toebrengen. Eerdere berichten spraken nog van vijf sterfgevallen per jaar. De schatting van het aantal voortijdige sterfgevallen is gebaseerd op onderzoek door de GGD naar hoe mensen hun eigen gezondheid ervaren, in combinatie met wetenschappelijke kennis over de gevolgen daarvan voor sterfte op langere termijn. In Groningen heeft slechts een klein deel van de bewoners ernstige stress door aardbevingsschade. Maar doordat er zoveel schadegevallen zijn, hebben duizenden mensen stress-gerelateerde gezondheidsklachten. Soms zijn die klachten zo hevig dat mensen er een angststoornis of depressie door ontwikkelen. Verder gaat het om fysieke klachten als hoofdpijn, slapeloosheid, hartkloppingen en maagproblemen. Dit soort klachten leidt volgens de onderzoekers tot een licht verhoogd risico op overlijden, bijvoorbeeld door hart- en vaatziekten of door suïcide. Sommige gevallen zijn gekmakend en extreem schrijnend, zegt oud-onderzoeksleider Postmes in de podcast. Hij vertelt over iemand die na lang touwtrekken over schademeldingen eindelijk zijn huis mag herstellen. Maar tijdens de verbouwing wordt nieuwe schade ontdekt. De verbouwing wordt stilgelegd en er ontstaat een conflict over de nieuwe schade. "Eind van het verhaal is dat hij na een jaar met zijn kinderen boven op de slaapkamers zit te koken en zegt: 'ik trek dit niet meer'." Andere gedupeerden konden de situatie niet meer aan en zijn Groningen ontvlucht naar een andere provincie. Postmes is verbaasd dat het lang aan beleid heeft ontbroken om mensen met psychische problemen bij te staan. "Wat we ook merkten: er wordt zo lauw gereageerd, het lijkt wel of het kwartje niet valt. Om een voorbeeld te geven: we hebben al die tijd nooit een ambtenaar van het ministerie van Economische Zaken en Klimaat (EZK) gesproken, die vroeg: leg ons dit nou eens uit." Postmes trok daarop zelf aan de bel. Maar, zegt hij, "toen we naar EZK gingen, was de ambtelijke reactie: wanneer komt dit in de pers? Dat was de eerste reactie: wanneer komt dit naar buiten?" Het idee dat de 'emoties achter de voordeur' relevant zijn, kwam schijnbaar niet binnen. "Het is een ontzettend machteloze tijd geweest. En wat ook bij me bovenkomt is hoe hard we gewerkt hebben. En op een gegeven moment dacht ik: het is volkomen nutteloos." Dat aanvankelijk werd uitgegaan van vijf voortijdige sterfgevallen komt volgens Postmes omdat eerder onderzoek de ondergrens aangaf terwijl de hogere cijfers een schatting zijn van het gemiddelde. Hij denkt dat ook nu het werkelijke cijfer nog hoger kan liggen, omdat het aantal mensen met meervoudige schade sinds het eerste onderzoek alleen maar is toegenomen, terwijl de gezondheidsklachten niet zijn afgenomen. Het Staatstoezicht op de Mijnen (SodM) neemt de cijfers van de Rijksuniversiteit Groningen serieus. "Het onderstreept dat de veiligheidsrisico's in Groningen niet alleen het gevolg zijn van de kans dat iemand overlijdt door een instortend huis bij een zware aardbeving," zegt Theodor Kockelkoren van het SodM, "maar dat er ook mensen vervroegd overlijden doordat ze al jarenlang in onzekerheid zitten, stress hebben en voor een deel van de mensen dat ook doorwerkt naar de gezondheid." "Het kan alleen maar aangepakt worden door de gaswinning af te bouwen, snel de huizen te versterken en te zorgen voor een adequate schadeafwikkeling", aldus Kockelkoren. "Want dat zijn allemaal factoren die bijdragen aan de stress en onzekerheid die nu al zo lang het leven van mensen beheerst."||https://nos.nl/collectie/13902/artikel/2432133-meer-sterfgevallen-door-groningse-aardbevingsstress
2022-06-10||Vermiste baby van vermoorde ouders gevonden na 42 jaar|| 42 jaar na de moord op haar ouders is hun vermiste dochter Holly Marie Clouse opgespoord in de VS. Clouse, die vermist raakte als baby, wist tot voor kort niks van haar vroege verleden. Ze is blij het contact met haar biologische familie te hernieuwen. Holly is de dochter van Tina en Dean Clouse, die in 1980 van Florida naar Texas verhuisden. In oktober van dat jaar verloor hun familie het contact met de twee en jarenlang was het een raadsel waar het gezin gebleven was. Er werd indertijd nooit een verband gelegd met twee anonieme lichamen die in januari 1981 vermoord werden teruggevonden bij Houston. Het ging om een man die was doodgeslagen en een vrouw die was gewurgd. Pas vorig jaar oktober konden de twee lichamen worden geïdentificeerd door onderzoekers die hun dna-materiaal door een openbare genetische databank haalden. Onduidelijk was toen wat er met de babydochter van de twee gebeurd was. Een verdere zoektocht leidde de onderzoekers naar een vrouw in buurstaat Oklahoma. Ze werd op haar werk overvallen met het nieuws over haar vroegste jaren. Holly werd na de moord op haar ouders aangeboden voor adoptie bij een kerk in Arizona door twee in het wit geklede vrouwen die zeiden dat ze bij een nomadische religieuze groep hoorden. Ze werd geadopteerd door een stel uit Oklahoma en groeide op zonder verdere bijzonderheden. Haar adoptieouders zijn nadrukkelijk geen verdachten in de zaak. Al enkele uren nadat haar het nieuws was verteld, had Holly een digitale ontmoeting met haar biologische familie. Ze sprak onder anderen met haar oma en broers en zussen van haar ouders. Ze zegt hen binnenkort graag in het echt te willen ontmoeten. Omdat ze om privacy vraagt, zijn details over hoe onderzoekers haar vonden en hoe haar leven precies verliep, niet bekendgemaakt. Holly's oma was dolgelukkig dat haar kleindochter is terugvonden, ook nog eens op de verjaardag van haar vermoorde zoon. "Dit is een verjaardagscadeau uit de hemel. Ik heb veertig jaar gebeden om antwoorden en de Heer heeft nu iets onthuld." "Ik droomde vannacht over mijn zus Tina", zei haar tante over de moeder van Holly. "Ik droomde dat ze op de vloer lag te lachen en te spelen met Holly, zoals ik ze zo vaak gezien had. Ik geloof dat Tina eindelijk rust kent nu Holly met haar familie is herenigd." Voor de politie is de bizarre zaak nog niet af. Agenten hopen dat de nieuwe ontwikkelingen tot antwoorden leiden over wie het echtpaar Clouse heeft vermoord en hoe Holly bij de in wit geklede vrouwen is terechtgekomen.||https://nos.nl/artikel/2432124-vermiste-baby-van-vermoorde-ouders-gevonden-na-42-jaar
2022-06-10||Wekdienst 10/6: Presentatie plannen vermindering stikstof • Strafeis voor aanslagen Parijs|| Goedemorgen! Stikstofminister Van der Wal presenteert vandaag een stikstofplan, samen met minister Staghouwer van Landbouw. En Franse aanklagers komen met een strafeis tegen de verdachten van de aanslagen in Parijs in 2015.    Eerst het weer: vandaag trekt veel bewolking over het land. Lokaal valt er wat regen, maar het blijft grotendeels droog. De zon is eerst in het noordoosten en later met name in het westen van het land te zien. Het wordt 20 tot 23 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. In het eerste kwartaal van dit jaar kwam het ziekteverzuim uit op 6,3 procent, het hoogste percentage ooit gemeten. Dat blijkt uit cijfers van het Centraal Bureau voor de Statistiek. In dezelfde periode in 2021 bedroeg het verzuim 4,8 procent. De nieuwe elektrische auto Lightyear 0 (zero) heeft zonnepanelen op het dak. De auto, die bedacht is door de Nederlander Lex Hoefsloot, werd gisteravond officieel gepresenteerd en mag officieel de weg op. De Lightyear heeft een accu waarop hij 625 kilometer kan rijden, maar hij laadt ook op met zonnepanelen die op het dak liggen. Die voegen per dag 70 kilometer bereik toe. De auto is niet bedoeld voor de consumentenmarkt. Er hangt namelijk een fors prijskaartje aan: de eerste lichting kostte 150.000 euro en wie hem nu bestelt betaalt zelfs 250.000 euro. Fijne vrijdag!||https://nos.nl/artikel/2432123-wekdienst-10-6-presentatie-plannen-vermindering-stikstof-strafeis-voor-aanslagen-parijs
2022-06-10||Kabinet neemt vandaag stikstofbesluit met grote gevolgen voor boeren || Het kabinet hakt vandaag de knoop door over een drastische verlaging van de stikstofuitstoot. Verantwoordelijk minister Van der Wal waarschuwde eerder deze week al dat het voorstel voor boeren in bepaalde delen van het land "keihard" zal zijn. "Maar ik heb geen andere keuze." Vanmiddag, na afloop van de ministerraad, presenteert Van der Wal het Nationaal Programma Landelijk Gebied. Daarin staat onder meer hoeveel de stikstofuitstoot per gebied omlaag moet. Het gaat daarbij om "richtinggevende doelen", benadrukte ze deze week in het Vragenuur in de Tweede Kamer. "Wij geven geen opdracht aan de provincies om de veestapel met een x percentage in te krimpen." Vorige week vrijdag meldde NRC dat er in sommige delen van Nederland, zoals de Gelderse Vallei en De Peel in Noord-Brabant, 70 tot 80 procent stikstofreductie moet worden gerealiseerd. Dat leidde (opnieuw) tot onrust, met name bij veehouders die voor de toekomst van hun bedrijf vrezen. Al jaren gaat het in Nederland over stikstof. Niet alleen in de politiek, maar ook bij boeren, fabrieken, ga zo maar door. Maar waar hebben ze het dan eigenlijk over? Wat is stikstof en waarom zien veel mensen het de laatste jaren als probleem? Van der Wal wil tot nu toe niet zeggen of de genoemde percentages ook in haar plan zijn opgenomen. Maar ze waarschuwt alvast wel, dat haar boodschap "ontzettend veel impact heeft voor heel veel boeren, heel veel gezinnen die al heel lang in onzekerheid leven. Dat is verschrikkelijk", zei ze dinsdag. De uiteindelijke reductiecijfers zullen waarschijnlijk iets lager uitvallen in bepaalde gebieden, zo meldden bronnen donderdagavond. Maar hoe dan ook moet de veestapel fors krimpen. De provincies moeten voor 1 juli 2023 vastleggen hoe zij de voor hen gestelde doelen denken te bereiken. Als ze de deadline niet halen, zal de minister ingrijpen. Maar uit een rondgang van de NOS onder provinciebestuurders komt naar voren dat zij van plan zijn de schouders onder deze helse klus te zetten. Dat er een lastig stikstofbesluit genomen moet worden, is al jaren duidelijk. In 2019 bepaalde de Raad van State dat het stikstofbeleid in Nederland niet deugde. Er werd te veel op de pof geleefd, de natuur werd niet voldoende beschermd. Er werden vergunningen verstrekt aan veehouderijen en grote bouwprojecten in de buurt van beschermde natuurgebieden, in de hoop dat maatregelen voor natuurherstel de nadelige gevolgen van de stikstofuitstoot later wel zouden rechttrekken. Dat moest onmiddellijk stoppen, stelde de Raad van State en die uitspraak had enorme gevolgen. Allerlei bouwprojecten kwamen stil te liggen en voor veel boeren brak een ongewisse tijd aan. Ze kregen te horen dat de veestapel kleiner moet worden en dat bedrijven in de buurt van de meest kwetsbare natuurgebieden misschien wel zouden moeten stoppen. Het leidde tot grote demonstraties van boeren, die met hun tractor naar Den Haag trokken. De stikstofcrisis duurt inmiddels drie jaar en met de Nederlandse natuur gaat het inmiddels slechter dan ooit. De tijd van uitstel en "geitenpaadjes" is nu dan ook echt voorbij, zegt Van der Wal. "De natuur kan niet wachten." In het coalitieakkoord is afgesproken dat er in 2030, over acht jaar, 50 procent minder stikstof moet worden uitgestoten in Nederland. "En we gaan samen met de provincies kijken hoe we daar per gebied invulling aan gaan geven", zegt Van der Wal. "We hebben te maken met een juridische uitspraak die klip en klaar is: we moeten eerst minder stikstof uitstoten, we moeten eerst de natuur herstellen en dan pas kunnen we ook weer vergunningen verlenen. De enige manier om dit land van het slot te halen, is deze aanpak. Ik heb geen keuze." Het RIVM heeft berekend dat 41 procent van de stikstofneerslag in kwetsbare natuurgebieden afkomstig is van boerenbedrijven. Daarom is Van der Wal niet de enige die vanmiddag een persconferentie geeft. Naast haar staat landbouwminister Staghouwer. Hij presenteert een plan dat boeren perspectief moet bieden. Staghouwer zal bijvoorbeeld zeggen dat boeren in de buurt van kwetsbare natuurgebieden niet allemaal hoeven te stoppen, maar dat ze ook door innovatieve oplossingen in de stallen of op andere manieren tot de beoogde stikstofreductie kunnen komen.||https://nos.nl/collectie/13901/artikel/2432120-kabinet-neemt-vandaag-stikstofbesluit-met-grote-gevolgen-voor-boeren
2022-06-10||A2 weer vrijgegeven na ongeluk met gekantelde vrachtwagen vol kalveren|| De A2 bij de Limburgse plaats Heel is een groot deel van de nacht en ochtend in beide richtingen afgesloten vanwege een gekantelde vrachtwagen die kalveren vervoerde. Rond het middaguur werd de weg weer in beide richtingen vrijgegeven. De vrachtwagen kwam rond 03.00 uur op zijn kant terecht. Enkele dieren kwamen daarbij om het leven. Tientallen andere kalveren stonden op de weg. Vervolgens werd een dierenarts opgeroepen om de situatie te beoordelen en werden de dieren overgeladen in andere vrachtwagens. Daarna kon Rijkswaterstaat pas beginnen met onder meer het weer rechtop zetten van de vrachtwagen, herstelwerk aan de kapotte vangrail en het reinigen van het wegdek. In de loop van de ochtend ging er eerst één rijstrook vanuit Maastricht richting Eindhoven open. Rond 11.30 uur was de gehele snelweg weer vrij, schrijft Rijkswaterstaat.  Hoe de vrachtwagen kon kantelen, is nog niet duidelijk. Ook is niet bekend hoe de chauffeur eraan toe is.||https://nos.nl/artikel/2432119-a2-weer-vrijgegeven-na-ongeluk-met-gekantelde-vrachtwagen-vol-kalveren
2022-06-10||Hoorzitting Capitoolbestorming: 'Trump: ophangen Pence is zijn verdiende loon'|| Toen Trump-aanhangers op 6 januari 2021 scandeerden dat ze vicepresident Pence wilden ophangen, reageerde Trump daar positief op. Dat zei vicevoorzitter Cheney van de onderzoekscommissie die de Capitoolbestorming van die dag onderzoekt. "Het is zijn verdiende loon", was Trumps reactie volgens zijn eigen adviseurs, deelde de Republikeinse met een hoorbaar geschrokken zaal. Op het moment van de Capitoolbestorming was duidelijk dat Biden de winnaar was van de verkiezingen, al hield Trump vol dat er op grote schaal was gefraudeerd en dat dit hem de winst had gekost. Hij eiste hertellingen en vocht uitslagen in staten aan, maar ving bot. Trump vond ook dat Pence, die de verkiezingsuitslag op 6 januari zou gaan bekrachtigen, de winst van Biden niet moest erkennen. Dat weigerde Pence. De tekst van Cheney is een van de felle verklaringen over de Capitoolbestormingen van de onderzoekscommissie. Ook voorzitter Thompson begon de live uitgezonden zitting met waarschuwende woorden. De aanval op het Capitool was "het resultaat van een couppoging", een "samenzwering", waar toenmalig president Trump volgens de Democraat de spil in was. "De democratie blijft in gevaar", waarschuwde Thompson verder. Die analyse deelde Cheney: "De president heeft een gewelddadige menigte laten opdraven. Als een president niet de noodzakelijke stappen neemt om onze eenheid te bewaren, of - erger - een constitutionele crisis veroorzaakt, dan hebben we te maken met de grootst mogelijke dreiging voor onze republiek." Tijdens de hoorzitting waren niet eerder vertoonde beelden van de bestorming te zien: Cheney wees verder onder meer op een bericht op Twitter van Trump. In de tweet riep Trump zijn aanhangers op om 6 januari naar het Capitool te komen. "Het wordt een wilde toestand", schreef Trump, die op de dag van de bestorming zijn aanhangers toesprak in de buurt van het Capitool. Later werden verklaringen van aanhangers getoond die zeiden dat ze inderdaad vanwege die oproep naar Washington waren gekomen. Voordat getuigen het woord kregen in de openbare hoorzitting, liet de commissie niet eerder vertoonde beelden zien. Bijvoorbeeld van oud-minister van Justitie Barr, die tegenover de onderzoekscommissie verklaarde dat hij tegen Trump had gezegd dat zijn beschuldigingen van verkiezingsfraude flauwekul waren. Ook Trumps dochter Ivanka onderschreef dat en zei dat ze Barrs uitleg aanvaardde. Verder werden beelden getoond van de bestorming, waar per minuut te zien was waar de menigte zich bevond in het Capitool. Duidelijk was dat Trump-aanhangers met geweld probeerden binnen te dringen en dat er "hang Mike Pence op" werd gescandeerd. Ook leden van de militie Oath Keepers en de extreemrechtse organisatie Proud Boys werden in de video geïdentificeerd terwijl ze door het Capitool liepen. Een van de andere getuigen die het woord kregen, was de documentairemaker Nick Quested, die tijdens de bestorming bezig was met een documentaire over de Proud Boys. Hij zag de menigte op 6 januari naar eigen zeggen veranderen "van betogers, in relschoppers, in opstandelingen". Ook politieagent Caroline Edwards kwam aan het woord. Zij liep een hersenbeschadiging op toen ze de gewelddadige menigte probeerde tegen te houden, een situatie die ze omschreef als een oorlogssituatie. "Ik werd uitgemaakt voor Nancy Pelosi's hond. En ik werd een verrader genoemd, en een held. Ik was geen van die dingen. Ik was een Amerikaan die tegenover andere Amerikanen stond en zich afvroeg: 'hoe zijn we hier gekomen?'."||https://nos.nl/artikel/2432118-hoorzitting-capitoolbestorming-trump-ophangen-pence-is-zijn-verdiende-loon
2022-06-10||Duikende broers vinden schip waarmee latere koning James II bijna verdronk|| Twee broers uit Norfolk hebben in de Noordzee bij Zuidoost-Engeland een beroemd scheepswrak uit de zeventiende eeuw ontdekt. Dat hebben historici van de University of East Anglia bekendgemaakt na jarenlang onderzoek. Het blijkt te gaan om het koninklijke oorlogsschip de Gloucester, dat in 1682 zonk met de latere koning James II - de laatste katholieke koning van Engeland - aan boord. De Gloucester liep ruim 340 jaar geleden in de vroege ochtend voor de kust van Great Yarmouth op een zandbank en ging binnen een uur naar de bodem. Bij de scheepsramp kwamen tussen de 130 en 250 mensen om het leven, velen doordat James lang weigerde van boord te gaan en het protocol was dat niemand van boord mocht voordat leden van de koninklijke familie in veiligheid waren. James overleefde de ramp ternauwernood en werd na de dood van zijn broer in 1685 koning van Engeland, Schotland en Ierland. Zijn bewind, hoewel belangrijk voor de Britse geschiedenis, was overigens maar van korte duur: in 1688 verloor hij de macht tijdens de Glorious Revolution. Stadhouder Willem III van Oranje-Nassau en zijn vrouw - James' dochter - Mary Stuart namen toen de troon over. "Als hij was omgekomen, hadden we een heel andere loop van de Britse en Europese geschiedenis gehad", zegt historica Claire Jowitt tegen persbureau AP. Ze noemt het bijna-verdrinken van de laatste katholieke koning van Engeland "een van de belangrijkste bijna-momenten in de Engelse geschiedenis". Het wrak werd al in 2007 gevonden door een groep duikers onder leiding van de broers Julian en Lincoln Barnwell, die er toen al vier jaar naar hadden gezocht. In 2012 werd vastgesteld dat een gevonden scheepsbel aan boord daadwerkelijk van de Gloucester afkomstig was. Sindsdien is er jaren onderzoek gedaan om de goed bewaarde overblijfselen te identificeren. Ook werd de vondst tot vandaag geheim gehouden om het wrak, dat in de internationale wateren ligt, te beschermen. Hoewel de broers en de universiteit nu de openbaarheid hebben gezocht met de vondst, is de precieze locatie van de Gloucester nog steeds geheim. Tot dusver is duidelijk dat op de bodem de gebroken romp van het schip ligt. Ook werden een aantal kanonnen, kleinere vaartuigen, bestek en onder meer ongeopende wijnflessen, glazen, kledingstukken en houten kisten veiliggesteld. Deskundigen noemen de vondst een archeologische sensatie, waarmee veel valt te leren over de maritieme en politieke geschiedenis van de zeventiende eeuw. Er wordt gesproken over de belangrijkste maritieme vondst sinds de Mary Rose. Dat schip, dat in 1545 zonk, maakte deel uit van de vloot van Henry VIII en de berging in 1982 geldt als een van de duurste en meest ambitieuze projecten in de geschiedenis van de maritieme archeologie. De bevindingen van de University of East Anglia zijn komend voorjaar te zien in het Norwich Castle Museum. Daar zal ook de scheepsbel waarmee de Gloucester voor het eerst werd geïdentificeerd tentoongesteld worden. Vooralsnog zijn er geen plannen om het hele wrak boven water te halen.||https://nos.nl/artikel/2432117-duikende-broers-vinden-schip-waarmee-latere-koning-james-ii-bijna-verdronk
2022-06-10||NASA gaat ufo's onderzoeken|| NASA gaat onderzoek doen naar ufo's, vliegende objecten waarvan de herkomst onduidelijk is. De Amerikaanse ruimtevaartorganisatie erkent dat het een omstreden onderwerp is, door de associatie met buitenaards leven, maar is niet bang dat het onderzoek de eigen reputatie zal schaden. "Het is onze stellige overtuiging dat de grootste uitdaging hier is dat er zo weinig bekend is over deze fenomenen", zegt NASA-hoofdwetenschapper Zurbuchen. De onderzoekers moeten inventariseren wat er al aan informatie over ufo's te vinden is en hoeveel meer er nog nodig is om de onverklaarbare waarnemingen op te helderen. Ze krijgen ook de beschikking over alle satellieten, sensoren en andere meetapparatuur van de ruimtevaartorganisatie. Zurbuchen: "We hebben de middelen en de mensen om ons begrip van het onbekende te vergroten. Dat is de definitie van wetenschap. Dat is wat we doen." Het onderzoek begint in de herfst en moet zo'n negen maanden duren, waarna de resultaten met het publiek worden gedeeld. De Amerikaanse overheid en NASA zien ufo's als een mogelijke bedreiging van de nationale veiligheid en van de luchtvaart. "Vaststellen welke gebeurtenissen voortkomen uit de natuur vormt een belangrijke eerste stap om deze fenomenen te identificeren of om ermee om te kunnen gaan", stelt de ruimtevaartorganisatie. NASA benadrukt verder dat er geen aanwijzingen zijn dat de vliegende objecten van buitenaardse afkomst zijn. Er is de laatste tijd meer officiële interesse in ufo's in de VS. Zo hield het Huis van Afgevaardigden er vorige maand voor het eerst in ruim 50 jaar een hoorzitting over. Die ging onder meer over een rapport van het Pentagon dat vorig jaar verscheen. Daarin staat dat specialisten van het Amerikaanse leger en de veiligheidsdiensten geen verklaring hebben voor de waarnemingen van ufo's door vliegers van defensie.||https://nos.nl/artikel/2432116-nasa-gaat-ufo-s-onderzoeken
2022-06-10||Marion Pauw wint tweede Gouden Strop, debuutprijs voor thriller Bas Haan|| Marion Pauw heeft met haar boek Vogeleiland de Gouden Strop gewonnen, de prijs voor het beste Nederlandstalige spannende boek van het jaar. Ze kreeg de prijs tijdens de Avond van het Spannende Boek in Utrecht, waar het startsein werd gegeven voor de Nederlandse Thriller Tiendaagse. De jury kende de prijs toe aan Pauw omdat het boek "geschreven is door een auteur die de lezer weet mee te slepen in een geschiedenis die onschuldig begint maar steeds luguberder wordt. Een boek dat de juryleden in een ruk uitlazen, dat een fraaie spanningsboog heeft en door de originaliteit van het verhaal zich lastig laat voorspellen". Aan de Gouden Strop, die sinds 1986 wordt uitgereikt aan de beste spannende roman van het jaar, is een bedrag van 10.000 euro verbonden. Pauw kreeg de prijs eerder, in 2009, voor haar boek Daglicht. Niet alleen Marion Pauw viel in de prijzen in de Bibliotheek Neude in Utrecht. Anya Niewierra kreeg de Hebban Thrillerprijs voor haar De Camino. Zij won ook de eerste editie van de Hebban Thrillerprijs, in 2020. Bas Haan, NRC-journalist en voormalig Nieuwsuur-verslaggever, die eerder journalistieke prijzen ontving voor zijn non-fictieboeken De Rekening voor Rutte over de zogenoemde bonnetjesaffaire en De Deventer Moordzaak, maakte ook kans op de Gouden Strop, maar ontving met zijn thrillerdebuut Lenoir de Schaduwprijs. Dat is de aanmoedigingsprijs voor het beste thrillerdebuut. De jury spreekt van "een volwassen afgewogen boek, waarbij je geen moment het idee hebt dat je een debuut in handen hebt". De vierde prijs die op de Avond van het Spannende Boek werd uitgereikt was de Zilveren Strop. Die ging dit jaar naar Marjolein van der Gaag, voor haar Onder de waterspiegel.||https://nos.nl/artikel/2432114-marion-pauw-wint-tweede-gouden-strop-debuutprijs-voor-thriller-bas-haan
2022-06-10||Ziekteverzuim recordhoog, maar 'persoonlijke aandacht maakt wel verschil'|| In het eerste kwartaal van dit jaar kwam het ziekteverzuim uit op 6,3 procent, het hoogste percentage ooit gemeten. Dat blijkt uit cijfers van het Centraal Bureau voor de Statistiek. In dezelfde periode in 2021 bedroeg het verzuim 4,8 procent. Het hoogste verzuim werd in het eerste kwartaal opnieuw gemeten in de zorg: zo'n 8,9 procent. Dat betekent dat voor elke 1000 werkdagen er 89 zijn verzuimd door ziekte. De financiële dienstverlening kent de laagste ziekteverzuimcijfers. Ook werd voor het eerst binnen een bedrijfstak of branche een verzuim gemeten van meer dan 10 procent. Binnen de zorg werd in de verpleging, verzorging en thuiszorg een verzuim vastgesteld van 10,4 procent. Een jaar eerder was dat nog 8,6 procent. In de kinderopvang kwam het verzuim uit op 10 procent. In die branche steeg het ziekteverzuim het snelst: van 6,9 naar 10 procent. Ook onder huisartsen en bij gezondheidscentra nam het aantal ziekmelders snel toe: het verzuim ging daar van 5,4 naar 9,7 procent. In de Nationale Enquête Arbeidsomstandigheden (NEA) van CBS en TNO noemen werknemers griep of verkoudheid nog steeds als voornaamste reden voor hun verzuim, gevolgd door psychische klachten, overspannenheid en burn-out. Er is ook onderzocht of het laatste gemelde verzuim in 2021 werd veroorzaakt door coronaklachten. Ruim 8 procent van de werknemers gaf aan thuis te zitten door coronaklachten in 2021. In 2020 was dat nog maar 2 procent. "Om het verzuim terug te dringen is er niet één oplossing", zegt Marjolijn Pouw van Vernet in het NOS Radio 1 Journaal. Dat bedrijf houdt in opdracht van zorginstellingen verzuimcijfers bij. Vernet heeft een benchmark opgesteld, een gemiddelde voor verschillende soorten bedrijven. Pouw ziet dat bedrijven die het beter doen dan die benchmark vaak specifieke maatregelen hebben genomen. "Er is daar vaak veel persoonlijke aandacht voor werknemers, er worden veel gesprekken gevoerd, leidinggevenden zijn daarin getraind." Wat ook helpt volgens Pouw is om niet meteen op zoek te gaan naar een medische oorzaak voor het verzuim. "Niet medicaliseren, maar kijken wat eronder ligt." Bij Vernet zien ze dat bedrijven waar veel aandacht is voor de werkdruk en de balans tussen werk en privé gemiddeld genomen beter scoren. "Wat ook helpt is om een bedrijfspsycholoog of bedrijfsmaatschappelijk werker op de vloer te hebben. Dat wordt als heel laagdrempelig ervaren en kan verzuim en uitval voorkomen."||https://nos.nl/artikel/2432113-ziekteverzuim-recordhoog-maar-persoonlijke-aandacht-maakt-wel-verschil
