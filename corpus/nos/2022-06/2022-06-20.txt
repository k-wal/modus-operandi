2022-06-20||Curaçao komt met nieuwe kandidaat om oude raffinaderij te exploiteren|| Na een jarenlange zoektocht is er mogelijk toch een gegadigde om de Curaçaose raffinaderij weer nieuw leven in te blazen. Een Amerikaans/Braziliaans consortium met vooral Venezolaanse bestuurders gaat de komende twee maanden onderhandelen met Curaçao over de exploitatie van de raffinaderij en het beheer van de olie-overslagterminal op het eiland. Dat moet leiden tot een nieuwe leaseperiode van dertig jaar en een initiële investering van 650 miljoen dollar om de raffinaderij op te starten. Zo'n 2000 mensen zijn in die fase nodig als arbeidskracht. Als de raffinaderij eenmaal in bedrijf is genomen, moeten 800 mensen daar werk kunnen vinden. De zoektocht naar een nieuwe exploitant begon al in 2013, toen duidelijk werd dat het Venezolaanse staatsoliebedrijf PdVSA het leasecontract van de oude Shell-raffinaderij in 2019 niet verlengd kon krijgen. Een handvol internationale en lokale bedrijven heeft sindsdien geprobeerd in te stappen, maar dat ketste telkens weer af op politiek gekrakeel in Willemstad en de bemoeienis van Nederland. Den Haag zag om geopolitieke redenen niets in de komst van de eerste serieuze overnamekandidaat, het Chinese staatsbedrijf Guangdong Zhenrong. Het huidige consortium is twee weken geleden in het Curaçaose handelsregister ingeschreven onder de naam Caribbean Petroleum Refinery. Bestuurders van de holding en de werkmaatschappij zijn op één na allemaal afkomstig uit Venezuela. Bijna allemaal hebben ze een slechte band met het regime in hun moederland. Velen wonen daarom in de Verenigde Staten. De vraag is waar dit consortium zijn olie vandaan gaat halen. De Amerikaanse sancties tegen Venezuela worden weliswaar iets lichter, maar of er ruimte komt voor het nieuwe consortium om Venezolaanse olie te krijgen is volgens bronnen in Willemstad allerminst zeker. Aan de andere kant kan de oude raffinaderij met Venezolaanse of andere olie wel weer een rol van betekenis spelen, nu de gestegen olieprijs de olieraffinage op Curaçao weer rendabel kan maken. Ruim honderd jaar lang heeft de olie-industrie van Curaçao een welvarend land gemaakt. Maar onder Venezolaans beheer werd nauwelijks meer geïnvesteerd in de raffinaderij. Ook kreeg Curaçao te maken met een steeds actievere milieubeweging. Isla, zoals de raffinaderij in de volksmond heet, kon lang doorgaan met raffineren onder zeer vervuilende omstandigheden. Dat had het bedrijf te danken aan een milieuvergunning die het zelf mocht opstellen in de jaren '90. De overheid wilde zelfs die zeer ruime normen niet handhaven en de rechtelijke macht kon met bestaande wetgeving nauwelijks optreden. De angst bij omwonenden van de raffinaderij is dat de overheid ook nu weer niet al te hoge milieueisen zal stellen. In een rechtszaak is aansluiting gezocht bij internationale wetgeving en is eindelijk vast komen te staan dat voortzetting van de raffinaderij onder de oude vergunningsnormen niet meer is toegestaan. Bij gebrek aan een deugdelijk normenstelsel is Curaçao verplicht de WHO-normen te volgen. En die zijn ongunstig voor de manier waarop de Isla de zeer zwavelhoudende zware olie uit Venezuela tot nu toe produceerde. De actiegroep Clean Air Everywhere is vorige week alvast een kort geding begonnen om de politiek van Curaçao eraan te herinneren dat er een vonnis ligt dat het land opdraagt om internationale normen te hanteren.||https://nos.nl/artikel/2433436-curacao-komt-met-nieuwe-kandidaat-om-oude-raffinaderij-te-exploiteren
2022-06-20||Meer mensen willen weten wie hun spermadonor is, stijging van 30 procent|| Er is een toename van mensen die informatie willen hebben over hun spermadonor. Vorig jaar kwamen 1415 verzoeken binnen bij de organisatie die erover gaat, de Stichting Donorgegevens Kunstmatige Bevruchting (SDKB). Dat is 30 procent meer dan het jaar ervoor. Ook is dit het hoogste aantal aanvragen in de afgelopen tien jaar, schrijft de stichting in haar jaarverslag. In maart en december kwamen er opvallend veel aanvragen binnen. Dat heeft mogelijk te maken met media-aandacht. In deze maanden werd de documentaireserie Het zaad van Karbaat uitgezonden over dokter Jan Karbaat, die tientallen vrouwen zwanger maakte met behulp van zijn eigen sperma. Ook werd het tv-programma De reis van je genen uitgezonden. 457 ouders vroegen fysieke en sociale gegevens aan van degene die hun kinderwens heeft vervuld. Dat is het hoogste aantal ooit. Verder werden 343 aanvragen gedaan naar persoons-identificerende donorgegevens van een behandeling van voor 1 juni 2004. Sinds 2004 moeten donorkinderen kunnen achterhalen wie hun biologische vader is. Voor die tijd konden mannen anoniem zaad doneren. Bij fysieke en sociale donorgegevens gaat het om kenmerken zoals lengte, gewicht, beroep en persoonlijkheidskenmerken. Bij persoons-identificerende donorgegevens gaat het om naam, geboortedatum en woonplaats. Klinieken die kunstmatig bevruchten met behulp van een donor moeten gegevens over de behandeling, de behandelde vrouw en de donor registreren bij de stichting.||https://nos.nl/artikel/2433435-meer-mensen-willen-weten-wie-hun-spermadonor-is-stijging-van-30-procent
2022-06-20||Kolencentrales weer op volle kracht: hoe erg is dat voor het klimaat en wat levert het op?|| De kolencentrales mogen weer op volle kracht gaan draaien om de gasgestookte energiecentrales te ontlasten. Want gas gebruiken om elektriciteit mee te maken is "eigenlijk zonde", zegt minister Rob Jetten (D66) voor Klimaat en Energie. Het gas is hard nodig voor de opslag voor komende winter, nu Rusland de gastoevoer afknijpt. Jetten kan nog niet zeggen wat de maatregel gaat opleveren. Energiedeskundige Lucia van Geuns van het Haags Centrum voor Strategische Studies houdt het op 2 tot 2,5 miljard kubieke meter gas op jaarbasis. Ter vergelijking: in Nederland is vorig jaar 40 miljard kuub gas verbruikt.  "Als we elke week maximaal bijvullen wat technisch mogelijk is, kan de opslag tot 80 procent gevuld worden", zegt Van Geuns. "Ik hoop dat we tot 90 of 95 procent komen." Of het genoeg is, hangt af van de temperaturen in de winter en van het gedrag van president Poetin. Van Geuns houdt er rekening mee dat na het afknijpen van Duitsland de Russische president met volgende stappen komt. "Zelfs langetermijncontracten worden niet meer nageleefd. Met een technische reden, maar waarschijnlijk is het strategisch. Dat er er nu 60 procent minder door Nordstream 1 stroomt, daar heeft niet alleen Duitsland last van, maar ook Midden-Europa en zelfs Italië." Het opvoeren van de kolenstook, om zo de gascentrales wat lager te kunnen zetten, is niet een kwestie van een paar knoppen indrukken. Iris Olivier van Uniper, eigenaar van een van de kolencentrales, zegt door het besluit verrast te zijn. "Dit is niet met ons afgestemd. Wij zijn voor het stoken met kolen gehouden aan een wettelijk kader. Dat moet worden aangepast. Daarna moet er geregeld worden dat we meer CO2 mogen uitstoten, want er ligt een Urgenda-vonnis. En dan moeten we ook nog extra kolen gaan inkopen. Dat gaat al met al weken duren." Kolencentrales stoten veel meer CO2 uit dan gascentrales. Met het verder opstoken ervan lijkt het erop dat 'energie' nu even meer gewicht heeft in Jettes portefeuille dan 'klimaat'. Toch ziet het ernaar uit, zegt Jetten, dat de CO2-uitstoot niet boven de grens komt die de rechter het kabinet met het Urgenda-vonnis oplegde. Want door de hoge gasprijzen schroefden bedrijven en huishoudens hun energiegebruik al flink terug. Toch is milieuorganisatie Greenpeace teleurgesteld over het besluit om de kolencentrales weer op vol vermogen te laten draaien. Woordvoerder Faiza Oulahsen: "Er hadden sinds het begin van de oorlog al maatregelen genomen kunnen worden om gas te besparen. Het enige wat we hoorden was dat de thermostaat lager moest." Volgens Greenpeace moeten er fundamenteler maatregelen genomen worden. "Moeten we 10 procent van ons gas gebruiken in kassen, waar we bloemen telen voor de rest van de wereld?" (De glastuinbouw verbruikt 9 procent van de totale hoeveelheid gas in Nederland volgens het CBS, het gaat dan om alle activiteiten ook de groente en sierteelt en niet alleen bloemen - red.) Marjan Minnesma van klimaatorganisatie Urgenda vindt het besluit van Jetten op korte termijn "heel erg voor het klimaat". Maar ze ziet ook kansen. De eigenaren van de kolencentrales hoeven niet meer gecompenseerd te worden door het kabinet nu ze weer op vol vermogen mogen draaien. "Als het geld dat daarbij vrijkomt goed wordt ingezet voor structurele energiebesparing, dan heb je er later ook echt wat aan", aldus Minnesma. Ze zegt "met bloedend hart" het besluit te aanvaarden om de kolencentrales weer op volle kracht te laten draaien. "Poetin moet op geen enkele manier het idee krijgen dat we Oekraïne willen laten vallen. We moeten echt alles op alles zetten om er samen doorheen te komen."||https://nos.nl/collectie/13871/artikel/2433434-kolencentrales-weer-op-volle-kracht-hoe-erg-is-dat-voor-het-klimaat-en-wat-levert-het-op
2022-06-20||Vluchtelingenwerk: asielzoekers wanhopig door steeds langere wachtrij|| De wachtlijsten bij de Immigratie- en Naturalisatiedienst (IND) lopen in zo'n "schrikbarend hoog tempo" op, dat Vluchtelingenwerk Nederland zich zorgen maakt over de consequenties voor asielzoekers. "Dagelijks spreken wij wanhopige vluchtelingen die niet weten waar zij aan toe zijn en wanneer de IND hun van informatie gaat voorzien", zegt een woordvoerder van de organisatie. "Wij zien dat steeds meer asielzoekers worstelen met mentale problemen door de uitzichtloze situatie." Er liggen bijna 26.000 asielaanvragen op afhandeling te wachten. Dat zijn er nog meer dan tijdens de vorige piek van begin 2020, toen er ruim 20.000 aanvragen lagen. Daarna kwam er een speciale 'taskforce', die ervoor zorgde dat de achterstanden terugliepen tot 13.500 een jaar geleden. Sindsdien echter moeten iedere maand weer meer asielzoekers wachten, vaak langer dan de maximale termijn van een half jaar. Vorige maand slaagde de IND er bij slechts 39 procent van de eerste asielaanvragen in om binnen die voorgeschreven tijd te beslissen. Dat lukte begin dit jaar nog bij 78 procent. Volgens Vluchtelingenwerk wachten er nu minstens 6000 mensen langer dan een half jaar. De IND worstelt met een tekort aan geld en personeel. De eerste helft van dit jaar zocht de dienst al 500 nieuwe medewerkers voor 170 verschillende functies. Vorige maand waarschuwde de Inspectie Justitie en Veiligheid dat de problemen bij de IND ook inhoudelijke consequenties hebben: asielaanvragen kunnen niet altijd zorgvuldig genoeg worden beoordeeld. Vluchtelingenwerk doet een "dringend beroep" op staatssecretaris Van der Burg om ervoor te zorgen dat "vluchtelingen die nu in overvolle opvanglocaties verblijven" snel duidelijkheid krijgen. "In de noodopvang in Leeuwarden bijvoorbeeld", zegt de woordvoerder", verblijven honderden vluchtelingen al ruim een half jaar in een hal met stapelbedden met schotjes daartussen. Vrijwel geen enkele asielzoeker hier heeft al een gesprek met de IND gehad. Vragen via telefoon of mail worden niet of heel laat beantwoord. Vluchtelingen vrezen vergeten te worden."||https://nos.nl/collectie/13898/artikel/2433430-vluchtelingenwerk-asielzoekers-wanhopig-door-steeds-langere-wachtrij
2022-06-20||Zelensky: Afrika is 'gijzelaar' van Rusland • Nog geen besluit Turkije over NAVO-toetreding Finland en Zweden|| Turkije neemt bij de NAVO-top in Madrid volgende week waarschijnlijk nog geen besluit over de mogelijke toetreding van Finland en Zweden. Turkije ziet de top niet als een deadline, zegt een woordvoerder van Turkse president Erdogan. De gesprekken tussen de drie landen zullen verder gaan. De Scandinavische landen willen zich naar aanleiding van de Russische invasie in Oekraïne aansluiten bij de NAVO. Ze hebben onlangs het lidmaatschap officieel aangevraagd. Turkije maakt als enige NAVO-lid bezwaar. Een van de bezwaren is dat beide landen volgens president Erdogan asiel verlenen aan mensen die in de ogen van Turkije terroristen zijn. Een ander bezwaar betreft het Zweedse wapenembargo tegen Turkije. President Zelensky noemt het Afrikaanse continent een "gijzelaar" van Rusland in de oorlog. Dat deed de Oekraïense president in een toespraak voor de Afrikaanse Unie. Door de Russische blokkade van havens in de Zwarte Zee kan Oekraïne nog maar mondjesmaat graan naar landen in Afrika en Azië exporteren. "Deze oorlog lijkt misschien ver voor jullie en jullie landen, maar de stijgende voedselprijzen hebben de oorlog al naar de huizen van miljoenen Afrikaanse families gebracht", zei Zelensky tegen regeringsleiders en -vertegenwoordigers. De president zei dat zijn overheid bezig is met onderhandelingen om de exportblokkade op te heffen. Ook andere landen hebben Rusland opgeroepen om graanexporten door te laten. Dit oudere echtpaar moest Cherson ontvluchten omdat er geen medicijnen beschikbaar waren. Daarvoor moesten ze door een gebied vol landmijnen rijden. De Amerikanen die in Oekraïne door Russische troepen zijn gevangengenomen zijn volgens het Kremlin "huurlingen" die zich bezighielden met illegale activiteiten. Ze moeten verantwoordelijkheid nemen voor hun "misdaden". Dat meldt het Russische persbureau RIA. Een Kremlin-woordvoerder zei ook dat deze gevangenen niet onder de Conventie van Genève vallen omdat het geen reguliere militairen zijn. Volgens de woordvoerder hebben ze op Russische militairen geschoten en hun leven in gevaar gebracht. Een rechtbank in de oostelijke regio Donetsk veroordeelde eerder twee Britten en een Marokkaan ter dood wegens hun deelname als "huurling" aan de oorlog aan de kant van Oekraïne. De militaire bestuurders van de Zuid-Oekraïense regio's Cherson en Zaporizja hebben een duidelijk plan voor hun gebied: annexatie door Rusland. De nieuw aangestelde leiders willen daarover zo snel mogelijk een referendum houden. Tegelijkertijd wordt het gebied op verschillende manieren 'gerussificeerd'. Daarbij stuiten de bezetters en collaborateurs op verzet van de bevolking. De russificatie van de regio's gebeurt op verschillende manieren. Allereerst via het lokale bestuur, dat kort na de verovering werd vervangen door collaborerende Oekraïners. Ook wordt de Oekraïense bevolking 'gerussificeerd' door Russische paspoorten uit te delen. Nieuw geborenen krijgen automatisch het Russisch staatsburgerschap. Ook worden straatnamen hernoemd en wapenschilden uit de Russische tijd in ere hersteld. Lees hier meer over de russificatie van de bezette gebieden: Volgens de Duitse bondskanselier Scholz is de Russische president Poetin "duidelijk bang dat de vonk van de democratie zich over zijn land verspreidt". Dat zei Scholz in een interview met de Duitse krant Münchner Merkur. Hij reageerde op de vraag of Poetin zal accepteren dat Oekraïne dichter bij de Europese Unie komt. "Hij moet accepteren dat er in zijn buurt een gemeenschap van democratieën is die steeds dichter naar elkaar toe groeit." Ook zegt de bondskanselier dat Poetin Europa probeert te verdelen en dat de president terug wil keren naar een wereld die gedomineerd wordt door invloedssferen, zoals ten tijde van de Sovjet-Unie. De Europese Commissie kwam vrijdag met het advies om Oekraïne de status van kandidaat-lid van de EU te geven. Wel moet de regering in Kiev nog aan een aantal voorwaarden voldoen. Hiermee is Oekraïne nog geen kandidaat-lid, daar moeten de lidstaten nog een knoop over doorhakken. Op een buitenwijk van Charkov vielen vannacht granaten. Op beelden is te zien dat bewoners puinruimen op straat en in het gebouw dat geraakt is. "Ramen en deuren zijn kapot en er is grote schade veroorzaakt", zegt een bewoner. Het kabinet laat kolencentrales de komende tijd weer harder draaien. Bronnen in Den Haag bevestigen dat het kabinet hiervoor kiest om te voorkomen dat huishoudens deze winter in de kou komen te zitten. Door de centrales harder te laten draaien wordt er minder aardgas gebruikt. Het kabinet reageert met het voornemen op het pakket noodmaatregelen van de Duitse regering om in de winter de gasvoorraad op peil te hebben. Een derde van het Duitse gas komt uit Rusland en het land verwacht problemen nu het Russische gasbedrijf Gazprom in mei aankondigde voor een groot deel de gaskraan naar Europa dicht te draaien. Duitsland gaat daarom de kolencentrales harder laten draaien. Nederland is in vergelijking met Duitsland minder afhankelijk van Russisch gas, maar wil toch op tijd maatregelen nemen om de gasvoorraad voor de winter op peil te hebben. Lees hier meer over het besluit:  Hongarije gaat mogelijk via eigen grondgebied graan uit Oekraïne exporteren naar het buitenland. "We hebben aangeboden om de export van voedsel door Hongarije toe te staan en te faciliteren", zei de Hongaarse buitenlandminister tijdens een bijeenkomst met collega-ministers van de EU. De minister had het over twee logistieke knooppunten aan de oostgrens, maar zei niet hoeveel graan via Hongarije geëxporteerd zou kunnen worden. De voedselexport is vooral bedoeld voor Noord-Afrika en het Midden-Oosten. Sinds het begin van de oorlog is de belangrijkste exportroute via de Zwarte Zee afgesloten door de Russen. Een deel van het graan wordt nu via Roemenië en Polen geëxporteerd. Oekraïne is wereldwijd een van de grootste exporteurs van graan en zonnebloemolie. Hierdoor zijn voedselprijzen wereldwijd omhooggeschoten. In de Zuid-Oekraïense stad Odessa zijn explosies gehoord. Een woordvoerder van het regionale bestuur heeft tegen persbureau Reuters gezegd geen verdere details te kunnen geven over de explosies. De ontploffingen werden gehoord nadat het luchtalarm had geklonken in de zuidelijk gelegen stad in Oekraïne. Op internet circuleren niet-geverifieerde beelden. Er wordt gezegd dat de explosies plaatsvonden in de buurt van een militair vliegveld. Een Oekraïense rechtbank heeft in hoger beroep in Lviv vandaag de pro-Russische partij 'Oppositieplatform voor het Leven' verboden. De partij ondermijnde volgens de rechter de Oekraïense soevereiniteit. De Oekraïense president Zelensky had in maart al een decreet uitgevaardigd dat de partij verbood. Voor de Russische inval in Oekraïne had Oppositieplatform als tweede partij van Oekraïne 44 zetels van de 450 zetels in het Oekraïense parlement. Partijleider en oprichter Viktor Medvedtsjoek is goed bevriend met Vladimir Poetin. Hij werd in april door de Oekraïense inlichtingendienst gearresteerd. Zijn naam werd ook genoemd in een mogelijke gevangenenruil met twee Britten. Met het verbod moeten ook alle eigendommen van de partij aan de Oekraïense staat worden overgedragen. De partij heeft twintig dagen de tijd om in beroep te gaan tegen de beslissing van de rechtbank. Rusland heeft fel gereageerd op het besluit van Litouwen om de aanvoer van gesanctioneerde goederen over het landgebied richting het Russische Kaliningrad te verbieden. Kaliningrad is een stuk Rusland tussen EU-lidstaten Polen en Litouwen. De enige treinverbinding tussen de exclave en de rest van Rusland gaat dwars door Litouwen. Het verbod is zaterdag ingevoerd en gaat om goederen die wegens de oorlog in Oekraïne niet meer door de EU aan Rusland geleverd mogen worden, waaronder kolen, metalen en bouwmateriaal. Treinen met zulke leveringen worden nu bij de Litouwse grens tegengehouden. Volgens de gouverneur van Kaliningrad ligt daarmee ongeveer de helft van al het goederentransport naar de regio stil. Een woordvoerder van het Kremlin noemde de Litouwse beslissing "ongekend en een schending van alles". Volgens hem zal de Russische regering de situatie "grondig analyseren en met een passende reactie komen". Op onderstaand kaartje is de spoorverbinding te zien, die door Litouwen gaat maar er normaal niet stopt: Volgens Rusland heeft Oekraïne boorplatforms in de Zwarte Zee geraakt waarbij drie mensen gewond zijn geraakt. Naar zeven andere werknemers wordt nog gezocht, heeft het pro-Russische hoofd van de regio op Telegram gezegd. Het gaat om installaties van het bedrijf Chernomorneftegaz bij het door Rusland geannexeerde schiereiland de Krim. Het Russische ministerie van Defensie heeft een reddingsoperatie op touw gezet met patrouilleboten en vliegtuigen, meldt Russisch staatsmedium Tass. Een Duitse regeringsbron heeft aan Reuters laten weten dat het land er "veel vertrouwen in" heeft dat de NAVO met succes een akkoord bereikt met Zweden en Finland over hun gewenste lidmaatschap. Volgens die bron kan het zijn dat er nog geen akkoord ligt voor de NAVO-top in Madrid. "Hoe mooi het ook zou zijn om concrete stappen aan te kondigen ... zou het geen ramp zijn als het nog een paar weken nodig heeft. Wat voor ons doorslaggevend is, is dat er geen onoverkomelijke problemen zijn", aldus de bron. Turkije heeft eerder meermaals gezegd dat het Zweden en Finland niet zou verwelkomen in de NAVO-alliantie. Het beschuldigt de twee landen ervan Koerdische militanten en andere groepen die het als terroristen beschouwt te steunen en onderdak te bieden. Beide landen ontkennen dit. Oekraïne heeft wel de controle over Metjolkine verloren, een dorp dat grenst aan Severodonetsk. De gouverneur van de regio Loegansk heeft dit bevestigd op sociale media. Metjolkine had voor de oorlog ongeveer duizend inwoners. Pro-Russische separatisten zeggen ook Tosjkivka, een dorpje ten noordwesten van Severodonetsk te hebben ingenomen. Dit meldt persbureau Reuters. Gisteren zei het Oekraïense leger nog dat de Russische aanvallen waren afgeweerd bij Tosjkivka en andere nabijgelegen dorpen. Reuters heeft de claims van beide landen niet kunnen controleren.||https://nos.nl/liveblog/2433323-zelensky-afrika-is-gijzelaar-van-rusland-nog-geen-besluit-turkije-over-navo-toetreding-finland-en-zweden
2022-06-20||EU dient Rusland van repliek: geen sprake van blokkade exclave Kaliningrad|| Er is geen sprake van een blokkade van de Russische exclave Kaliningrad aan de Oostzee, zeggen Litouwen en de EU. Kaliningrad ligt ingeklemd tussen Polen en Litouwen en wordt normaal gesproken bevoorraad per spoor door Wit-Rusland en Litouwen. Afgelopen weekend besloot Litouwen dat bepaalde Russische goederen niet meer vervoerd mogen worden via de spoorroute. De achtergrond van het Litouwse besluit is de sanctielijst die in EU-verband is afgesproken. Volgens Litouwen is het besluit een gevolg van het implementeren van die sancties. Binnenkort worden ook andere goederen toegevoegd aan de lijst van goederen die zijn verbannen van het Litouwse spoor. In juli is het afgelopen met het vervoer van beton en alcohol, in augustus is het de beurt aan kolen en vanaf december ook olie. Volgens de gouverneur van de regio gaat het om 50 procent van de goederen die Kaliningrad normaal gesproken ontvangt per spoor. De spoorroute van Rusland naar de exclave Kaliningrad: Rusland reageerde furieus, en spreekt van een blokkade. Kremlin-woordvoerder Peskov liet weten dat Rusland "zich het recht voorbehoudt actie te ondernemen om zijn nationale belangen te verdedigen". Het is onduidelijk waar Peskov precies op doelt. Als lid van de NAVO weet Litouwen zich beschermd door artikel 5, mocht Rusland besluiten Litouws grondgebied binnen te trekken. In de Russische exclave wonen zo'n miljoen mensen, in de gelijknamige hoofdstad ruim 400.000. Strategisch is de regio van groot belang. Rusland heeft er raketten gestationeerd die uitgerust kunnen worden met kernkoppen en Kaliningrad is de thuishaven van de Baltische vloot. Via zee kan de exclave door Rusland gewoon worden bevoorraad. Dat is ook de reden dat EU-buitenlandcoördinator Josep Borrell elke vergelijking met de blokkade van Oekraïense havens van de hand wijst: "De rest van de wereld ondervindt geen gevolgen van wat er in Kaliningrad gebeurt, maar wel van wat er in Oekraïne gebeurt."||https://nos.nl/artikel/2433428-eu-dient-rusland-van-repliek-geen-sprake-van-blokkade-exclave-kaliningrad
2022-06-20||Nog geen akkoord veiligheidsregio's en kabinet over asielopvang || De 25 veiligheidsregio's en het kabinet zijn er nog niet uit hoe ze de komende tijd de problemen met het opvangen van asielzoekers oplossen. Ze spraken over een plan om statushouders -asielzoekers met een tijdelijke verblijfsvergunning die al langer in Nederland zijn- plekken te geven buiten de asielopvang. Volgens staatssecretaris Van der Burg van Asielzaken en voorzitter Bruls van de Veiligheidsregio's is er indringend gesproken, maar is meer overleg nodig. Ze wilden niet verder ingaan op de inhoud van de plannen. "We gaan er eerst onderling verder over spreken". Later deze week volgt nieuw overleg. Staatssecretaris Van der Burg is bij het veiligheidsberaad om te spreken met de burgemeesters: Knelpunten zijn volgens Van der Burg niet de financiën, maar wel de personeelskrapte en de grote hoeveelheid taken van gemeenten. "We willen zo snel mogelijk een akkoord, maar het kost iets meer tijd dan gedacht." "We moeten de plannen even laten indalen", zei voorzitter Bruls van de Veiligheidsregio's. "Iedereen moet nu in eigen huis kijken naar wat men kan leveren als gemeente." Van der Burg beloofde vrijdagavond, na het eerste overleg van het nationale crisisteam, dat hij snel een structurelere oplossing ging zoeken om de doorstroming in de asielopvang te verbeteren. Al maanden zijn er grote problemen met de opvang van asielzoekers. Van de 40.000 plekken in de asielopvang zijn er 15.000 door statushouders in gebruik. Het aanmeldcentrum in Ter Apel is overvol, sinds vorige week worden zelfs tenten opgezet om te voorkomen dat asielzoekers in de buitenlucht moeten slapen. Het probleem zit niet zozeer in een toename van het aantal asielzoekers. Een grote complicatie is dat mensen in Ter Apel niet kunnen vertrekken naar andere asielzoekerscentra (azc's) omdat daar geen plekken vrij zijn. Die centra zitten namelijk vol met statushouders die wachten op een sociale huurwoning. Lees hier over de achtergrond van de 'asielcrisis'; VluchtelingenWerk Nederland is diep teleurgesteld over het uitblijven van een besluit. "De nood is ontzettend hoog. Als er niet snel goede afspraken komen over meer opvangplekken voor asielzoekers, is het een kwestie van dagen voordat we de vreselijke situatie in Ter Apel van afgelopen weken en dagen weer terugzien. Ook de kwaliteit van de crisisnoodopvang is ver beneden de maat."||https://nos.nl/artikel/2433427-nog-geen-akkoord-veiligheidsregio-s-en-kabinet-over-asielopvang
2022-06-20||Auto's op ring Amsterdam met stenen bekogeld vanaf flatgebouw|| Automobilisten zijn gisteren met stenen bekogeld op een afrit van de A10 in Amsterdam. De politie vermoedt dat jongeren stenen hebben gegooid vanaf het dak van een flat. AT5 sprak met twee mensen die schade hebben aan hun auto. Bij één bestuurder ging een steen door de achterruit. "Het glas lag overal, zelfs tot aan het dashboardkasje", aldus de vrouw.  Er raakte niemand gewond. De politie noemt het een "extreem gevaarlijke situatie" en zoekt nog naar ooggetuigen. De politie bevestigt dat er vaker overlast wordt gemeld van hangjongeren bij de flat. Zondag kregen ook een paar tieners een boete voor rondhangen in een portiek. Het is niet duidelijk of zij met stenen hebben gegooid.||https://nos.nl/artikel/2433423-auto-s-op-ring-amsterdam-met-stenen-bekogeld-vanaf-flatgebouw
2022-06-20||Zeker 132 doden bij reeks aanslagen door islamitische extremisten in Mali|| Bij meerdere aanslagen op enkele dorpen in Centraal-Mali zijn afgelopen weekend zeker 132 doden gevallen. Dat zegt de Malinese regering. Ook kwam er bij een ander incident een VN-militair om het leven. Mali wijst met de vinger naar islamitische militanten. Volgens de regering zit de extremistische groepering Katiba Macina achter de aanvallen. Die beweging werkt onder meer samen met de Noord-Afrikaanse afdeling van al-Qaida. De laatste tijd neemt het geweld in Mali toe. Sinds er in 2021 na een coup een militaire regering aan de macht kwam, is de verhouding tussen Mali en het Westen verslechterd. Dat heeft ook te maken met de aanwezigheid van Russische huurlingen. Mali doet zaken met de omstreden Russische Wagner Group. Frankrijk kondigde in april aan in een aantal maanden tijd z'n troepen terug te trekken. De VN en de EU blijven vooralsnog wel in Mali actief. De VN-vredesmissie is vanaf 2013 actief in het land. Met 270 gesneuvelde blauwhelmen is het de dodelijkste VN-missie. Sinds het begin van het jaar zijn er al honderden burgerdoden gevallen in Mali, met name centraal en in het noorden. Die komen volgens VN-vredesmissie Minusma niet allemaal door jihadisten. Ook het Malinese leger heeft burgerdoden op het geweten.||https://nos.nl/artikel/2433421-zeker-132-doden-bij-reeks-aanslagen-door-islamitische-extremisten-in-mali
2022-06-20||Iraanse boeren boos over droogte: 'Ons groene paradijs is nu een woestijn'|| De Iraanse autoriteiten wijzen naar klimaatverandering, maar veel Iraniërs laten zich niet meer afschepen met dat argument alleen. Ook de overheid heeft er de hand in dat het land op veel plaatsen kampt met droogte en grote watertekorten, is hun overtuiging. Boeren, zonder water machteloos, uiten steeds vaker hun onvrede of leggen het bijltje erbij neer. Opgedroogde rivieren, land dat niet meer bewerkt kan worden, een snel dalend waterpeil, een irrigatieverbod en droge moerassen, vooral Iraniërs op het platteland hebben er dagelijks last van. Er zijn provincies, zoals het olierijke Khuzestan in het zuidwesten, waar er vaak zelfs geen water meer uit de kraan komt. Het drijft de inwoners tot wanhoop. Protesten zijn er steeds frequenter, boeren komen naar de stad om hun zorgen uit te spreken. De betogingen worden vaak met harde hand neergeslagen. Voor de internationale media is het onmogelijk bij dat soort protesten te zijn, maar beelden die op sociale media verschijnen onthullen dat het er soms hard aan toe gaat. Dit zijn beelden uit Isfahan van november: De Iraanse autoriteiten wijzen dus naar klimaatverandering, extreme temperaturen en de ergste droogte in decennia. Maar veel Iraniërs beklagen zich over de manier waarop er met het water dát er is wordt omgegaan; een gebrek aan planning en beleid. Water wordt ingepikt door grote industrieën en nieuwe dammen hebben volgens hen rivieren uitgedroogd. Op sociale media zijn beelden te vinden van waterbuffels en dode vissen, omgekomen door de waterschaarste in moerasgebieden. "Mismanagement is absoluut de oorzaak van deze situatie", vertelt Heshmatolah Entekhabi, een milieuactivist. Hij tuurt over de Zayanderood-rivier die door Isfahan stroomt. De historische stad werd rond de Zayanderood gebouwd, maar 'de rivier die leven geeft' ligt nu bijna het hele jaar droog. Isfahani's kunnen hier bijna altijd over de klei onder de beroemde brug door wandelen. "De Zayanderood is twintig maanden lang volledig opgedroogd geweest. We weten niet of het water hier ooit weer echt zal stromen. En deze situatie is niet uniek voor deze rivier. Overal in het land hebben we problemen die aangepakt moeten worden", zegt Entekhabi. Op het platteland rondom Isfahan, de derde stad van het land, is het watertekort dan ook enorm. Honderdduizenden boeren uit de omgeving worden daardoor geraakt. Ook Hajj Hormuz (64) kan zonder water zijn pistache- en walnootbomen niet lang meer in leven houden. Hij spoorde boeren uit de omgeving aan om naar de stad te komen en de autoriteiten te confronteren. Correspondent Daisy Mohr ging bij hem op bezoek op het platteland buiten Isfahan:  Door de extreme droogte zagen veel boeren zich de afgelopen jaren gedwongen te verhuizen naar de stad. Abbas (58) en zijn familie werkten generaties lang op het platteland buiten Isfahan. Hij was een gevierde boer met een prachtig bedrijf. Zijn hele familie werkte mee. Op grote schaal verbouwde hij om zijn producten te verkopen aan de overheid. "35 ton tarwe, 10 ton gerst, ik had katoen, watermeloenen, melk, enorme akkers en veel vee", vertelt hij. Maar de waterschaarste werd elk seizoen nijpender. Hij verkocht stukken land om rond te kunnen komen. "Van een succesvolle boer werd ik iemand die het schoolgeld van mijn kinderen en de telefoonrekening niet eens meer kon betalen", verzucht Abbas in een buitenwijk van Isfahan. De droogte dreef hem tot wanhoop en uiteindelijk naar de stad. Daar ging hij drie jaar geleden aan de slag als beveiliger. Veel boeren werken nu net als Abbas als beveiliger of vuilnisman in en om Isfahan. Van zijn salaris kan hij zijn gezin onmogelijk onderhouden. "Ik mis mijn land, ik mis mijn oude leven, ik mis de grond en de frisse lucht. Soms ga ik op bezoek en dan barst ik in tranen uit. Ons groene paradijs is een woestijn geworden en mijn hele leven is daardoor opgedroogd."||https://nos.nl/artikel/2433418-iraanse-boeren-boos-over-droogte-ons-groene-paradijs-is-nu-een-woestijn
2022-06-20||Amerikaanse steden in conservatieve staten proberen effecten strenge abortuswetten te dempen || Progressieve steden in conservatieve staten bereiden zich voor op de mogelijke terugdraaiing van de beroemde uitspraak in de zaak Roe v. Wade, waarmee het Hooggerechtshof bijna een halve eeuw geleden het recht op abortus nationaal vastlegde. Bij een herziening van de uitspraak mogen de staten eigen abortuswetten invoeren en meer dan de helft heeft al regelgeving klaar die abortus verbiedt. In Texas kunnen daardoor zelfs zeventienjarigen in de gevangenis belanden omdat zij een abortus hebben ondergaan. Plattelandsbewoners van Texas die tussen de maisvelden op grote ranches wonen, stemden bij de afgelopen presidentsverkiezingen in grote meerderheid op Donald Trump. Inwoners van grote steden in de staat kleurden in meerderheid het bolletje naast de naam van Joe Biden in. In een van die grote steden, de hoofdstad Austin, wordt er hard gewerkt aan het verzachten van de gevolgen voor vrouwen als abortus in Texas illegaal wordt. Het recht op abortus in de Verenigde Staten doet denken aan een auto op een steile berg. Het Hooggerechtshof zorgt er nu nog voor dat de rem erop blijft staan en de auto niet gaat rollen. Draait het de uitspraak terug, en haalt het de rem eraf, en stort het recht op abortus de afgrond in. Roe v. Wade, de rechtszaak die overigens in Texas begon, heeft dan geen waarde meer. De weg wordt geopend voor strenge abortuswetten zonder dat daar consequenties aan hangen voor de staten. De nieuwe wet in Texas maakt vrijwel volledig een eind aan het recht op abortus in de staat. Vorig jaar al slaagde Texas als eerste staat erin het recht op abortus vergaand te beperken, via de "Texas Hartbeat Act", die door het Hooggerechtshof werd getolereerd. Volgens deze wet is abortus verboden als er een hartslag van de foetus kan worden aangetoond, meestal na zes weken zwangerschap. Dat wordt nu teruggebracht naar week nul. Juristen in Texas vrezen dat een vrouw van 17 jaar of ouder die zonder hulp van een dokter een abortus ondergaat 99 jaar celstraf en een boete van tienduizend dollar opgelegd kan krijgen. "Dat is een onacceptabele, verschrikkelijk heftige straf," zegt José Vela, wethouder in Austin. Hij werkt hard aan een richtlijn om vrouwen te beschermen tegen de nieuwe Texaanse wet. "Wij willen absoluut geen abortus database; geen abortus taskforce of iets wat daar op lijkt in Austin. Abortus moet de laagste prioriteit worden, er is al genoeg criminaliteit." Tegenstanders van abortus vinden het idee van Vela wetteloos. "Je geeft een compleet verkeerd signaal af aan je bewoners door een groep van serieuze misdrijven uit te sluiten van mogelijke vervolging", legt Joe Pojman van Texas Alliance for Life uit. Die organisatie vecht voor het recht van het ongeboren kind en is blij met de strengere abortuswet. "Niet alleen wij zijn blij met die wet. De volksvertegenwoordiging van Texas heeft de abortuswet aangenomen. De inwoners van de staat willen dus dat het leven van een ongeboren kind beschermd wordt. Er is al zoveel criminaliteit in de stad dat we juist dit soort zware misdrijven moeten aanpakken." Dagelijks hangt wethouder José Vela aan de lijn met collega's uit andere Amerikaanse steden die ook het hoofd willen bieden aan strenge abortuswetten. "We weten dat er in Atlanta al regelgeving aangedragen is die lijkt op de onze. Noem een staat waar er strenge wetten komen en daar wordt in steden gewerkt aan regelgeving om vrouwen te beschermen. We staan ook in Texas gelukkig niet alleen. Wethouders in Dallas, Houston en San Antonio vechten mee." Het vooruitzicht dat je als vrouw urenlang moet reizen om een abortus te ondergaan zorgt voor veel angst. De progressieve steden in de VS willen die vrouwen een sprankje hoop geven door het signaal af te geven: "wij gaan jullie beschermen".||https://nos.nl/artikel/2433415-amerikaanse-steden-in-conservatieve-staten-proberen-effecten-strenge-abortuswetten-te-dempen
2022-06-20||Ontpolderen van Hedwigepolder mag worden hervat, pfas vormt geen risico|| Het ontpolderen van de Hertogin Hedwigepolder in Zeeuws-Vlaanderen mag worden hervat. Dat heeft minister Van der Wal voor Natuur en Stikstof vandaag bekendgemaakt. De minister concludeert op basis van elf onderzoeken en metingen naar pfas dat er geen aanleiding is om de planning van de ontpoldering aan te passen. Er zijn verhoogde concentraties pfas gemeten maar de risicogrenzen voor grondwater worden niet overschreden. De graafwerkzaamheden aan de zeedijk kunnen daarom worden hervat. Volgens de huidige planning keren eb en vloed eind september of begin oktober 2022 terug in de Hedwigepolder. De ontpoldering is onderdeel van een project samen met Vlaanderen. De zeedijk in de Vlaamse Prosperpolder is volgens de minister al zover afgegraven dat er in het komende stormseizoen water de Hedwigepolder in kan stromen. "Ik begrijp de gevoelens van onrust in de Zeeuwse samenleving en de wens en zorg om de pfas-gehaltes zo snel mogelijk terug te brengen", schrijft de minister in een Kamerbrief. "Met u zou ik willen dat dit van vandaag op morgen een feit zou kunnen zijn, maar helaas is dat niet mogelijk. Het kabinet spant zich maximaal in om te komen tot een schonere Westerschelde." Uit RIVM-onderzoek bleek vorige maand dat het pfas-gehalte in Westerschelde niet gevaarlijk is voor zwemmers. Wel adviseert het instituut om zo min mogelijk vis, garnalen, oesters en mosselen uit de Westerschelde te eten.||https://nos.nl/artikel/2433414-ontpolderen-van-hedwigepolder-mag-worden-hervat-pfas-vormt-geen-risico
2022-06-20||Kroongetuige Peter La S. na lange radiostilte: OM hoeft niet meer te bellen|| De lange tijd spoorloze kroongetuige Peter La S. heeft weer een teken van leven gegeven aan het Openbaar Ministerie. Ruim een jaar geleden zei het OM dat van de man die moest getuigen in het hoger beroep tegen Willem Holleeder al maanden niks vernomen was. Inmiddels heeft het OM weer contact kunnen krijgen met La S., bevestigt het OM. Vorig jaar werd nog gevreesd dat La S. iets was overkomen, maar dat blijkt niet het geval. La S. heeft laten weten dat hij niet meer wil getuigen, zegt een woordvoerder van het OM: "Op 10 juni is het onderzoek in de Holleeder-zaak gesloten. Toen is op zitting medegedeeld dat er even contact is geweest tussen Peter La S. en het Team Getuigenbescherming van de politie." Het OM heeft verder geen contactgegevens van La S.: "Omdat het niet voorzienbaar was dat hij op korte termijn nog zou getuigen, heeft het gerechtshof hem geschrapt van de getuigenlijst en de zaak gesloten." La S. heeft in eerdere strafzaken al uitgebreid verklaard, maar de verdediging van Holleeder wilde hem toch nog eens ondervragen. Eind november vorig jaar formuleerde het OM een levenslange strafeis tegen Holleeder. Komende vrijdag volgt een uitspraak in die zaak. De advocaat van een verdachte in een andere strafzaak wil echter dat het OM moeite blijft doen om La S. op te sporen en te laten getuigen. Henk R., ook bekend als de Zwarte Cobra, staat terecht voor het geven van een opdracht tot een dubbele moord in Antwerpen in 1993. La S. levert in die zaak een belangrijk stuk van het bewijs. De veroordeelde schutter Jesse R. zou tegen La S. hebben verklaard dat R. de opdracht gaf tot de moorden. Daarom wil Mark Teurlings, de advocaat van R., Peter La S. nog altijd graag vragen stellen in de rechtszaal, zegt hij tegen De Telegraaf.||https://nos.nl/artikel/2433400-kroongetuige-peter-la-s-na-lange-radiostilte-om-hoeft-niet-meer-te-bellen
2022-06-20||Israëlische kabinet gevallen, buitenlandminister tijdelijk nieuwe premier|| Het kabinet in Israël is gevallen. De Israëlische premier Naftali Bennett en buitenlandminister Yair Lapid hebben op een persconferentie gezegd dat ze ermee stoppen. Het parlement, de Knesset, moet er nog over stemmen en zal daarna worden ontbonden.  Dit betekent dat kiezers voor de vijfde keer in 3,5 jaar naar de stembus moeten. Waarschijnlijk komen er eind oktober nieuwe verkiezingen. Lapid neemt tijdelijk de positie van Bennett over als premier totdat nieuwe verkiezingen worden gehouden. Het was de afspraak dat Lapid halverwege de kabinetstermijn het premierschap over zou nemen van Bennett, maar die wisseling komt nu veel eerder dan gepland. Het kabinet kwam nog geen jaar geleden tot stand. In april raakte het kabinet zijn meerderheid kwijt nadat een parlementariër uit de partij van Bennett naar de partij van Benjamin Netanyahu, de vorige premier, was overgelopen. Het parlementslid zegde de steun op vanwege een religieus conflict met de minister van Volksgezondheid over de joodse feestdag Pesach. Ook speelt een rol dat de acht regeringspartijen het over veel kwesties niet eens kunnen worden. Een van de onoplosbare kwesties is die van de rechten van Israëlische kolonisten in bezet Palestijns gebied.||https://nos.nl/artikel/2433398-israelische-kabinet-gevallen-buitenlandminister-tijdelijk-nieuwe-premier
2022-06-20||Meer dan 500 patiënten met corona in Nederlandse ziekenhuizen|| De start van een nieuwe golf coronagevallen begint zich langzaamaan ook te vertalen in een hogere bezetting in de ziekenhuizen. Vandaag liggen er in totaal 550 patiënten met corona in Nederlandse ziekenhuizen, 22 van hen liggen op de IC. Daarmee is de ziekenhuisbezetting terug op het niveau van eind mei. Sinds een paar weken stijgt het aantal vastgestelde coronagevallen weer en sinds een week ook de bezetting in de ziekenhuizen. Er liggen nu zo'n 50 procent meer patiënten met corona in het ziekenhuis dan vorige week. De stijging is vooralsnog niet zichtbaar op de IC. Het aantal coronapatiënten daar schommelt sinds begin juni tussen de 20 en 30 patiënten. Het RIVM stelde vorige week vast dat er een zomerse golf van coronabesmettingen op komst is. Dat heeft onder meer te maken met de opkomst van twee nieuwe subvarianten van omikron, die de opgebouwde immuniteit makkelijker lijken te omzeilen. Ze lijken evenwel niet ziekmakender dan de eerste omikronvariant. Een inschatting van hoe groot de golf zal worden en hoe die zich vertaalt in het aantal ziekenhuisopnames, durfde het RIVM vorige week nog niet te maken.||https://nos.nl/artikel/2433392-meer-dan-500-patienten-met-corona-in-nederlandse-ziekenhuizen
2022-06-20||Gemeente Barneveld geeft toestemming voor landelijk boerenprotest|| Het landelijke boerenprotest dat voor woensdag gepland staat in Barneveld mag van burgemeester Jan Luteijn doorgaan. Volgens de gemeente voldoet de organisatie van het protest aan de gestelde voorwaarden en is er geen grond waarop de demonstratie verboden kan worden. Wel spreekt de burgemeester zijn zorgen uit over de impact van protesten in de gemeente. "Onze lokale infrastructuur is beperkt en de kans bestaat dat een groot gebied vast komt te staan", zegt de burgemeester. Vorige week kondigden organisaties een grootschalige boerenactie aan tegen de stikstofmaatregelen, die moet plaatsvinden in het buitengebied van Stroe, dat naast Barneveld ligt. De gemeente heeft voorwaarden gesteld aan het aantal personen en voertuigen, de duur van het protest, de verkeersveiligheid en veiligheid in het algemeen. De boeren willen met tractoren en auto's naar de demonstratie komen. Volgens de gemeente Barneveld is de kans groot dat wegen in het midden van het land "volledig dicht" zullen raken. De gemeente adviseert inwoners om thuis te blijven en niet de weg op te gaan als dit niet strikt noodzakelijk is. Eerder was al duidelijk dat er te weinig draagvlak is voor een protestactie in Den Haag. Er is door organisaties bewust gekozen voor Barneveld, dat in de Gelderse Vallei ligt, omdat de stikstofplannen daar de meeste impact hebben. Die organisaties hebben dit weekend aan mogelijke deelnemers laten weten dat het een "vreedzame demonstratie" moet worden. Zo is het gebruik van alcohol verboden. Naar verwachting wordt de actie in Barneveld deze week drie tot vier keer zo groot als het protest van 1 oktober 2019, toen duizenden boeren zich verzamelden op het Malieveld in Den Haag. Er wordt nu rekening gehouden met 20.000 tot 30.000 boeren. De actiedag wordt gehouden op het land van boer Brouwer in Stroe. Op zijn land worden woensdag tienduizenden boeren verwacht:||https://nos.nl/artikel/2433391-gemeente-barneveld-geeft-toestemming-voor-landelijk-boerenprotest
2022-06-20||Roebel, referendum en repressie: zo wordt Zuid-Oekraïne gerussificeerd|| De militaire bestuurders van de Zuid-Oekraïense regio's Cherson en Zaporizja hebben een duidelijk plan voor hun gebied: annexatie door Rusland. De nieuw aangestelde leiders willen daarover zo snel mogelijk een referendum houden. Tegelijkertijd wordt het gebied op verschillende manieren 'gerussificeerd'. Daarbij stuiten de bezetters en collaborateurs op verzet van de bevolking. "Zolang de weerstand groot is en het Oekraïense leger met een tegenoffensief bezig is, zullen in ieder geval de referendumplannen worden uitgesteld", vermoedt Alisa Joertsjenko, onderzoeksjournalist bij de Oekraïense site Bihus. "Het voornemen is nu een referendum in de herfst." Het gaat om deze bezette regio's: De russificatie van de regio's gebeurt op verschillende manieren. Allereerst via het lokale bestuur, dat kort na de verovering werd vervangen door collaborerende Oekraïners. Zo heeft een bankier die is aangesteld als burgemeester van Cherson nauwe banden met de Russische geheime diensten, ontdekte Joertsjenko. Een pro-Russische oud-burgemeester van Cherson is benoemd tot gouverneur. "Deze mannen zijn slechts de façade van een degelijk bestuur", oordeelt Joertsjenko. "De daadwerkelijke macht ligt bij de Russische FSB." Wie in de regio Zaporizja formeel de scepter zwaait, is zelfs een raadsel, zegt de journalist. "De decreten worden ondertekend met 'de militaire commandant', die '122' wordt genoemd. Niemand weet wie het is." In het begin van de bezetting gingen in Cherson, Melitopol en Berdjansk dagelijks menigtes de straat op, maar later werden zulke protesten hard neergeslagen. De repressie is groot, vertelt een Nederlander in de regio Cherson die om veiligheidsredenen anoniem wil blijven. "De terreur wordt steeds groter, het is een schroef die steeds verder wordt aangedraaid. Iedereen die maar een beetje de schijn tegen heeft, wordt opgepakt en gemarteld. Verdwijningen zijn aan de orde van de dag." Door de repressie is het leven psychologisch zwaar, zegt Joertsjenko. Dat beaamt de Nederlander: "Het voelt alsof ik in een Tweede Wereldoorlogboek van Jan Terlouw of K. Norel zit." Toch is er nog steeds veel verzet, zegt hij. "Denk aan graffiti, posters of geel-blauwe ballonnen en lintjes om bomen. Ook wordt weleens op een luidsprekertje met bluetooth het Oekraïense volkslied afgespeeld. Ze plakken er dan draden en een klokje op, zodat het op een bom lijkt die niemand durft op te ruimen." Ook zijn er meldingen van partizanenaanslagen, maar die zijn niet te verifiëren. "Huizen worden regelmatig doorzocht op anti-Russische elementen", weet Joertsjenko. Dat herkent de Nederlander: "Huizen en winkels van gevluchte bewoners worden geconfisqueerd. Daarom blijven vooral de mannen achter, om te voorkomen dat je levenswerk wordt leeggeroofd en vernield." Hoewel vluchten uit het bezette gebied ingewikkeld en gevaarlijk is, heeft een groot deel de regio verlaten. Volgens de Oekraïense autoriteiten gaat het in Cherson om naar schatting 40 tot 50 procent van de inwoners. In de regio Zaporizja vertrekt iedereen die het kan, vertelt een man uit Melitopol. "Maar niet iedereen heeft daar de middelen voor." Dit stel vluchtte langs velden met landmijnen naar Odessa: De gevluchte Oekraïense bevolking wordt vervangen door Russen, die met name vanuit de Krim het veroverde land komen bezoeken, vertelt de Nederlander. "Je ziet veel Russische zakenlui in het centrum." Volgens Kiev worden nu al families van Russische militairen in verlaten woningen gevestigd. Tegelijkertijd wordt de Oekraïense bevolking 'gerussificeerd' door Russische paspoorten uit te delen. Nieuwgeborenen krijgen automatisch het Russisch staatsburgerschap. Volgens de aangestelde gouverneur staan Oekraïners in de rij om ook het Russisch staatsburgerschap te krijgen. De contacten met wie de NOS sprak weerspreken dat. "Ik spreek veel mensen aldaar, maar ik ken niemand die een Russisch paspoort heeft geaccepteerd", zegt Joertsjenko. "Op het moment dat je iets van de overheidsdiensten nodig hebt, word je onder druk gezet om een Russisch paspoort aan te vragen", vertelt de Nederlander. "Maar onze indruk is dat weinig mensen dat doen." Een man uit Melitopol bevestigt dat: "Het gaat hier om een handjevol mensen." Dan zijn er nog de 'eenvoudige' russificatie-middelen: straatnamen worden hernoemd, wapenschilden uit de Russische tijd in ere hersteld. Het Oekraïense telefoon- en tv-netwerk zijn afgesloten. "Je moet een Russische simkaart kopen en Russisch internet gebruiken, waardoor westerse sociale media niet meer werken", vertelt Anna uit de regio Melitopol. VPN-verbindingen, waarbij internetverkeer wordt omgeleid, worden ook aangepakt, zegt de Nederlander. De invoering van de Russische roebel in de regio verloopt moeizaam. De Oekraïense grivna blijft de norm, beamen alle contacten. "Zelfs de salarissen voor ambtenaren zijn nog in grivna, alle propagandacampagnes om over te stappen op de roebel ten spijt", aldus Joertsjenko. "Langzaam zal de roebel dominant worden, omdat de banken door de grivna-voorraad raken", denkt de man uit Melitopol. Voor de banken staan lange rijen om de laatste grivna's te pinnen: De weerstand van de bevolking vertraagt het russificatieproces, stelt Joertsjenko. Het pro-Russische deel is simpelweg te klein, en kleiner dan Moskou had verwacht. "Ze doen ook te weinig om zieltjes te winnen", zegt de Nederlander. "Door ontvoeringen, het stelen en de enorme corruptie keert iedereen zich van hen af." "Ze proberen het Krim-scenario te herhalen: onder schot aansluiting bij Rusland", zegt de man uit Melitopol. Dat kan uiteindelijk maar op één manier worden gestopt: herovering door het Oekraïense leger, zegt de Nederlander. "Daar is de hoop op gevestigd. Anders worden we langzaam zombies, omdat alle vrijheid is afgepakt."||https://nos.nl/collectie/13899/artikel/2433390-roebel-referendum-en-repressie-zo-wordt-zuid-oekraine-gerussificeerd
2022-06-20||Willem Engel mag worden vervolgd, ondanks bezwaren van advocaat|| Het Openbaar Ministerie mag Willem Engel vervolgen vanwege opruiing, heeft de rechtbank in Rotterdam bepaald na een voorbereidende zitting. Engels advocaat had daarin juist betoogd dat de Viruswaarheid-voorman nooit had mogen worden vervolgd, onder meer omdat hij slechts gebruik zou hebben gemaakt van de vrijheid van meningsuiting. De rechtbank ging daar niet in mee. Dat betekent dat de inhoudelijke behandeling van de zaak tegen Engel later dit jaar gewoon doorgaat, waarschijnlijk na de zomer. Aanleiding voor de rechtszaak tegen de corona-activist is een collectieve aangifte tegen hem, die vorig jaar door ruim 22.000 mensen is ondertekend. Engel wordt verdacht van opruiing, ofwel: anderen aanzetten tot strafbaar gedrag. Hij zou tijdens de coronacrisis meerdere opruiende berichten hebben geplaatst op Twitter en Facebook. Het gaat bijvoorbeeld om een tweet waarin hij mensen oproept om medewerkers van "prikbussen" te fotograferen. Ook een Facebookbericht over een verpleeghuis in Goirle valt onder de aanklacht. In dat bericht deelde Engel het telefoonnummer van het verpleeghuis, dat na een corona-uitbraak was dichtgegaan voor bezoek. "Een doe-opdracht tussendoor", stond erbij. Medewerkers kregen daarna telefoontjes en e-mails waarin ze onder meer met de dood werd bedreigd. Engels advocaat Michael Ruperti noemde het proces tegen Engel vandaag volstrekt willekeurig. Volgens hem moeten diens uitspraken worden gezien als onderdeel van het publieke debat, waarin sprake is van vrijheid van meningsuiting. Engel zoekt daarin weliswaar de grenzen op, maar roept niet op tot geweld, aldus Ruperti. "In de context van het publieke debat heeft hij zich niet strafbaar gedragen. Dit maakt vervolging onbegrijpelijk." Ruperti benadrukte dat het Openbaar Ministerie in andere situaties ook niet tot vervolging is overgegaan, meldt Telegraaf-rechtbankverslaggever Saskia Belleman: Behalve willekeurig is het proces tegen Engel bovendien oneerlijk, vindt Ruperti, onder meer vanwege de in zijn ogen negatieve beeldvorming rondom de Viruswaarheid-voorman. "Engel wordt door de publieke opinie neergezet als wappie, complotdenker en dansleraar zonder verstand van zaken." Volgens justitie is er echter voldoende reden om tot vervolging over te gaan en is de zaak-Engel niet te vergelijken met andere zaken. De vrijheid van meningsuiting mag inderdaad niet worden ingeperkt, stelde het OM tijdens de zitting, maar er is wel degelijk een grens. "Die is overschreden door Willem Engel." Tijdens de regiezitting nam Engel ook zelf het woord. Volgens hem blijkt uit de huidige aanklacht niet duidelijk tot welke strafbare feiten hij zou hebben opgeroepen. Ook verzocht hij de rechtbank een groot aantal getuigen te horen, onder wie Nationaal Coördinator Terrorismebestrijding Pieter-Jaap Aalbersberg, van wie Engel meent dat hij zich met het proces heeft bemoeid. Naar aanleiding van Engels verzoeken heeft de rechtbank bepaald dat beeldmateriaal van de vermeende strafbare feiten aan het dossier moeten worden toegevoegd. De meeste getuigenverzoeken zijn echter afgewezen, omdat die niet relevant zouden zijn. Behalve de opruiingszaak in Rotterdam loopt momenteel ook een strafzaak tegen Engel bij de rechtbank in Den Haag over het negeren van een politiebevel. De Rotterdamse rechtbankvoorzitter noemde dat vandaag "onhandig en jammer". Volgens justitie is het echter juridisch niet mogelijk om beide zaken samen te voegen, omdat de zaken al bij twee rechtbanken zijn ondergebracht.||https://nos.nl/artikel/2433386-willem-engel-mag-worden-vervolgd-ondanks-bezwaren-van-advocaat
2022-06-20||Kabinet laat kolencentrales harder draaien, 'risico van niets doen is te groot'|| Het kabinet laat kolencentrales de komende tijd weer harder draaien. Volgens minister Jetten voor Klimaat en Energie kiest het kabinet hiervoor om te voorkomen dat huishoudens deze winter in de kou komen te zitten. Door de centrales harder te laten draaien wordt er minder aardgas gebruikt. Er is nu nog geen gastekort, benadrukte Jetten op een speciaal ingelaste persconferentie, maar "het risico van niets doen is te groot". In minder uitzonderlijke tijden zouden we hier niet aan denken, aldus Jetten, die het "eerste niveau van de gascrisis" aankondigde. "Terwijl Poetin doorgaat met de verschrikkelijke oorlog in Oekraïne zet hij gas steeds meer in als machtsmiddel. Het risico op gastekorten in Europa neemt toe als Poetin de gaskraan steeds verder terugdraait." Tegelijkertijd doet het kabinet een dringende oproep aan de industrie en huishoudens om zoveel mogelijk energie te besparen. Grote gasverbruikers krijgen te maken met een tijdelijke gasbesparingsregeling. Boren naar gas in Groningen om de voorraden op peil te houden is wat het kabinet betreft nu niet aan de orde. Staatssecretaris Vijlbrief zei op de persconferentie opnieuw dat de kraan in Groningen alleen extra opengaat als de veiligheid in het geding is. Bijvoorbeeld als in ons land of in buurlanden de energievoorziening in zieken- en verzorgingshuizen in het nauw komt, zou Groningen voor het kabinet een optie zijn. "Maar dan als allerlaatste redmiddel. Groningen gaat op de waakvlam. Productielocaties worden nog niet gesloten, maar het is echt het plan de velden in 2023 of 2024 te sluiten", aldus Vijlbrief. Gisteren nam de Duitse regering al een pakket noodmaatregelen aan om in de winter de gasvoorraad op peil te hebben. Een derde van het Duitse gas komt uit Rusland en het buurland verwacht problemen nu het Russische gasbedrijf Gazprom in mei aankondigde voor een groot deel de gaskraan naar Europa dicht te draaien. Duitsland gaat daarom de kolencentrales harder laten draaien en de industrie vragen minder gas te verbruiken om de tekorten op te vangen. Nederland is in vergelijking met Duitsland minder afhankelijk van Russisch gas, maar wil toch op tijd maatregelen nemen om de gasvoorraad voor de winter op peil te hebben. Het bijkomende probleem is dat de drie Nederlandse kolencentrales niet zomaar harder gezet mogen worden. In de wet is namelijk vastgelegd dat Nederlandse kolencentrales op maximaal 35 procent van hun capaciteit mogen draaien om zo de CO2-uitstoot te beperken. Daar wil het kabinet nu verandering in brengen. Naar welke percentages de capaciteit gaat, kon Jetten niet zeggen. Over een paar weken kunnen de centrales harder draaien. Er moeten ook nog kolen ingeslagen worden. De maatregel duurt vooralsnog tot 2024. Bekijk hier wat minister Jetten en staatssecretaris Vijlbrief zeiden over de maatregelen:  Na het ingrijpende besluit van het Russische Gazprom eind mei drongen coalitiepartijen CDA en VVD al aan om zo snel mogelijk de wet te veranderen, zodat de Nederlandse kolencentrales als het nodig is snel boven dat wettelijke maximum mogen produceren. "We mogen geen Russisch roulette spelen met de gaszekerheid", zei VVD-Kamerlid Erkens met klem. Coalitiepartij D66 was het niet eens met het CDA en VVD en wilde niet praten over kolencentrales, vanwege de extra uitstoot van CO2. D66 zei destijds dat het niet aan de orde was en eiste compenserende maatregelen wanneer de situatie wel nijpend zou worden. Volgens bronnen is die situatie nu ontstaan. Minister Jetten zegt dat het kabinet de klimaatdoelen niet "uit het oog verliest". Het kabinet wil de CO2-uitstoot met 55 procent verlagen in 2030. Nu de centrales weer harder mogen draaien, moeten er meer maatregelen komen om die CO2-uitstoot te beperken. Jetten zei te hopen rond Prinsjesdag met die aanvullende maatregelen te komen.||https://nos.nl/artikel/2433383-kabinet-laat-kolencentrales-harder-draaien-risico-van-niets-doen-is-te-groot
2022-06-20||Commissie: invloed Koninklijk Huis in zaak-Poch niet gebleken|| Er zijn geen bewijzen gevonden dat koning Willem-Alexander, koningin Máxima en prinses Beatrix het omstreden onderzoek naar Julio Poch hebben proberen te beïnvloeden. Dit concludeert een commissie onder leiding van voormalig senator Alexander Rinnooy Kan. Minister Yesilgöz van Justitie en Veiligheid heeft het rapport naar de Tweede Kamer gestuurd. Rinnooy Kan werd in november vorig jaar gevraagd om opheldering te geven over de rol van het Koninklijk Huis in de zaak rond Julio Poch, de Nederlands-Argentijnse oud-piloot die acht jaar onterecht vastzat in Argentinië op verdenking van het uitvoeren van dodenvluchten tijdens de dictatuur van Jorge Videla. Tijdens een onderzoek naar de gang van zaken rondom Poch kwam een gerucht naar buiten over mogelijke beïnvloeding van de Oranjes. Vanuit "kringen rond het Koninklijk Huis" zou in 2007 gebeld zijn naar de toenmalige vicepresident van Eurojust, een justitieel samenwerkingsverband van de EU, met de vraag of "die zaak tegen die Argentijnse piloot nou echt nodig was". Het zou, volgens de anonieme vrouwelijk beller, "pijnlijk" zijn voor Máxima. Haar vader was enige tijd minister van Landbouw in het regime-Videla. In 2021 werd een ander onderzoek gedaan naar de rol van Nederland in de zaak van de piloot en deze onderzoekers konden niet vaststellen wat er nu precies gebeurd was. Ze noemden hun poging om het gerucht op te helderen "vruchteloos". Ook de koning, Máxima en prinses Beatrix lieten via de RVD weten dat hen niets bijstond "van een dergelijke interventiepoging". De Kamer bleef om opheldering vragen en Rinnooy Kan ging aan het werk om het mysterie op te helderen. Zijn commissie concludeert nu dat "niets erop wijst" dat het telefoontje met de toenmalige vicepresident van Eurojust is gevoerd vanuit de directe omgeving van het Koninklijk Huis. Ook zegt hij "dat alles erop wijst" dat de koning, de koningin en prinses Beatrix pas in een "zodanig laat stadium op de hoogte zijn geraakt" van de zaak Poch, dat "zij het onderzoek naar de heer Poch niet hebben kunnen beïnvloeden". Minister Yesilgöz spreekt over "zorgvuldig en gedetailleerd uitgevoerd onderzoek".||https://nos.nl/artikel/2433380-commissie-invloed-koninklijk-huis-in-zaak-poch-niet-gebleken
2022-06-20||Wilde staking vanmiddag bij schoonmakers op Schiphol|| Schoonmakers op Schiphol hebben vanmiddag enige tijd een wilde staking gehouden. Volgens vakbond FNV legden 150 schoonmakers tussen 12.00 en 13.30 uur hun werk neer. Het werk werd onderbroken omdat de schoonmakers buiten het recent gesloten akkoord vallen tussen de vakbonden en Schiphol. Zij kunnen daardoor geen aanspraak maken op de toeslag van 840 euro per maand. Het gaat onder anderen om schoonmakers die vliegtuigen en businessclasslounges reinigen. De vakbond was niet betrokken bij het organiseren van de werkonderbreking. "We begrijpen de frustratie en gaan in gesprek met de opdrachtgevers AvoClean, Asito en Schiphol Group. Het is een kleine groep die tussen wal en schip is gevallen en daar moet een oplossing voor komen", zegt FNV-bestuurder Joost van Doesburg. Asito zegt dat het bedrijf de gang van zaken betreurt. Volgens het schoonmaakbedrijf vallen hun medewerkers die staakten wél onder het akkoord. Overigens tot de verbazing van directeur Bob Mols: "Ik vind het ook raar dat de schoonmakers hieronder vallen, want er is geen sprake van personeelstekorten. Wij hebben onze zaakjes gewoon op orde en leveren zoals in het contract staat." "Uit solidariteit met de vliegtuigschoonmakers hebben zij het werk neergelegd. Vooralsnog werken de vliegtuigschoonmakers door en verzamelen handtekeningen om een petitie te kunnen indienen. De bonden hebben deze groepen over het hoofd gezien en hebben met het gesloten akkoord de belangen van deze medewerkers niet goed behartigd", schrijft Asito. Volgens vakbond FNV en Schiphol heeft de werkonderbreking niet tot vertragingen geleid.||https://nos.nl/artikel/2433377-wilde-staking-vanmiddag-bij-schoonmakers-op-schiphol
2022-06-20||'No Satisfaction' voor Stones-fans in Bern: afgelast concert niet ingehaald|| The Rolling Stones hebben geen inhaaldatum kunnen vinden voor het concert in het Zwitserse Bern dat vorige week werd afgezegd. De band zegde toen twee concerten af, in Bern en in Amsterdam, nadat frontman Mick Jagger (78) positief was getest op het coronavirus. Nederlandse Stones-fans hebben meer geluk gehad dan de Zwitserse. Voor het concert in de Johan Cruijff Arena is afgelopen woensdag al een nieuwe datum aangekondigd: 7 juli. Kaartjes voor het afgezegde concert in Amsterdam blijven daarvoor geldig. Ook voor de show in Bern werd naar een nieuwe datum gezocht. Op Twitter meldt de band dat dit niet gelukt is. "De concertorganisatoren hebben hard gezocht naar een alternatieve datum of een locatie, maar dit bleek helaas niet mogelijk." Iedereen met een kaartje krijgt het geld terug. Jagger is inmiddels weer hersteld van corona, laat de band weten. Alle volgende concerten gaan gewoon door zoals gepland.||https://nos.nl/artikel/2433376-no-satisfaction-voor-stones-fans-in-bern-afgelast-concert-niet-ingehaald
2022-06-20||Gewonden bij frontale botsing tussen touringcar en auto bij Hoogeveen|| Bij een ongeluk tussen een touringcar en een auto bij Hoogeveen zijn meerdere mensen gewond geraakt. De auto en touringcar botsten frontaal op elkaar. Twee mensen zijn naar het ziekenhuis gebracht. Het gaat om de bestuurder van de auto en een inzittende van de bus. In de bus zaten 20 ouderen en drie begeleiders. Vijf van hen raakten lichtgewond. Zij maken melding van hoofdpijn en nekklachten. De ouderen waren op weg naar een restaurant in Fluitenberg, een dorp bij Hoogeveen. Hoe het ongeluk kon gebeuren, is nog niet bekend. Ambulances en een helikopter zijn aanwezig om de gewonden naar het ziekenhuis te vervoeren:||https://nos.nl/artikel/2433373-gewonden-bij-frontale-botsing-tussen-touringcar-en-auto-bij-hoogeveen
2022-06-20||KLM schrapt 7000 stoelen per dag in juli, ruim de helft van alle maatschappijen samen|| In juli kunnen er dagelijks 7000 reizigers minder met KLM vanaf Schiphol vertrekken. Die berekening heeft de zogeheten slotcoördinator gemaakt. In totaal mogen er dagelijks 67.500 reizigers van Schiphol vertrekken: 13.500 reizigers minder per dag dan normaal in juli. Ruim de helft van het aantal geschrapte passagiersplekken komt dus voor rekening van KLM, de belangrijkste gebruiker van de luchthaven. Ook de helft van het aantal slots is normaal gesproken toebedeeld aan KLM. De zogeheten slots worden verdeeld door Airport Coordination Netherlands (ACNL). Directeur Hugo Thomassen zegt tegen de NOS dat alle maatschappijen zijn geïnformeerd over het aantal te schrappen stoelen. Hoeveel stoelen andere maatschappijen in moeten leveren, wil Thomassen niet zeggen. Maatschappijen mogen zelf bepalen hoe de hun opgelegde stoelenbeperking wordt ingevuld. Dat kan door de ticketverkoop stop te zetten of te beperken, of vluchten te annuleren. De maatschappijen en reisorganisaties verwachten dat ze in de loop van deze en volgende week reizigers op individueel niveau kunnen informeren over hun vliegreis. "We krijgen in de loop van deze week antwoord over welke vluchten worden geschrapt" zegt een woordvoerder van Transavia. Daarna gaan we puzzelen om zoveel mogelijk reizen nog te laten doorgaan." Pas daarna zegt Transavia klanten te kunnen informeren. Bij TUI Airlines klinkt dezelfde boodschap. Corendon Dutch Airlines heeft al 150 vluchten verplaatst van Schiphol naar Rotterdam The Hague Airport. "Dat is zo'n 25 procent van onze vluchten. Dat deden we al voor er duidelijkheid was over de schrappingen. Of dat genoeg is moet nog blijken", laat een woordvoerder weten. Ook reisorganisaties Sunweb en D-reizen/PrijsVrij hebben nog geen duidelijkheid. Zij hopen deze week duidelijkheid te krijgen. Als die er is verwacht Sunweb volgende week klanten die reeds hebben geboekt te kunnen informeren over hun reis en mogelijke alternatieven. De reisaanbieder zal dan ook het aanbod op de website aanpassen aan de beperkingen. De Consumentenbond volgt nauwlettend de stand van zaken bij Schiphol. "Wij vinden dat er snel duidelijkheid moet komen voor consumenten, zodat zij weten waar ze aan toe zijn", zegt een woordvoerder. "Vluchten worden maanden van tevoren gepland. Dat er op het laatste moment voor vertrek nog zoveel onduidelijkheid heerst, vinden wij een knap staaltje amateurisme." De consumentenvereniging verwacht dat veel reizigers de dupe zullen worden. Daarom kondigde de bond vorige week al aan te onderzoeken welke mogelijkheden er zijn om Schiphol aansprakelijk te stellen voor de kosten die consumenten moeten gaan maken. "Wij vinden niet dat reizigers het slachtoffer moeten worden van slecht beleid bij de luchthaven." Ook de reissector bereidt een stap naar de rechter voor. Brancheorganisatie ANVR wil dat Schiphol de schade door de chaos op de luchthaven deze zomer gaat vergoeden.||https://nos.nl/artikel/2433371-klm-schrapt-7000-stoelen-per-dag-in-juli-ruim-de-helft-van-alle-maatschappijen-samen
2022-06-20||Tesla's maanden niet welkom in Chinese kustregio waar partijtop bijeenkomt|| Voertuigen van automaker Tesla zijn vanaf 1 juli voor zeker twee maanden niet meer welkom in het Chinese kustgebied Beidaihe. In die regio wordt de jaarlijkse zomerbijeenkomst gehouden voor hooggeplaatste functionarissen van de Chinese overheid. Een reden is niet gegeven, maar volgens een functionaris van de verkeerspolitie van Beidaihe zijn "nationale aangelegenheden" de reden voor de Tesla-ban. Enkele weken geleden werden de elektrische auto's ook al verbannen van bepaalde wegen in de stad Chengdu, waar president Xi Jinping langskwam. Dat verbod werd niet officieel aangekondigd, maar kwam aan het licht toen op sociale media beelden verschenen van Tesla's die door de politie van de weg werden gehaald. Sinds vorig jaar mogen Tesla's niet meer de terreinen op van het Chinese leger, uit vrees voor spionage. De voertuigen van het Amerikaanse concern zitten vol met camera's en sensoren, die onder meer gebruikt worden voor het systeem dat de auto uit zichzelf kan laten rijden. Maar daarmee wordt ook allerlei informatie verzameld. Tesla-oprichter Musk heeft verzekerd dat de informatie binnen China blijft. De Tesla-fabriek in Shanghai produceerde vorig jaar ongeveer de helft van de ruim 900.000 wereldwijd geleverde Tesla's. Door de zeer strenge coronamaatregelen in Shanghai worden dat er dit jaar waarschijnlijk minder. De fabriek lag 22 dagen stil door de lockdown in de Chinese miljoenenstad.||https://nos.nl/artikel/2433366-tesla-s-maanden-niet-welkom-in-chinese-kustregio-waar-partijtop-bijeenkomt
2022-06-20||Lichamen gevonden van inzittenden neergestort vliegtuigje Rotterdam || De lichamen van de vader en zoon die in het Noorse vliegtuigje zaten dat op 5 juni neerstortte in de haven van Rotterdam, zijn gevonden. De politie meldt dat het stoffelijk overschot van de 58-jarige Noor vrijdag werd aangetroffen in het Calandkanaal. Het lichaam van de 15-jarige zoon van de piloot is gisteren gevonden op dezelfde plek. Familieleden hebben hen geïdentificeerd, schrijft Rijnmond. Het vliegtuigje was onderweg van Duitsland naar Frankrijk. De advocaat van de familie bevestigde eerder vandaag aan Noorse media dat er lichamen uit het water waren gehaald. Na de crash werd het Calandkanaal in de haven van Rotterdam door verschillende hulpdiensten uitgekamd. Van het vliegtuigje werden meerdere brokstukken teruggevonden. Duikteams van de brandweer, de Kustwacht, de Zeehavenpolitie en het Havenbedrijf Rotterdam zochten mee met gespecialiseerde apparatuur. Ook werden een onderwaterdrone en een helikopter ingezet, maar regen, stroming en de diepte van het water maakten de zoektocht moeilijk. De oorzaak van de crash is nog onbekend. De hulpdiensten gaan uit van een noodlottig ongeval.||https://nos.nl/artikel/2433365-lichamen-gevonden-van-inzittenden-neergestort-vliegtuigje-rotterdam
2022-06-20||België geeft tand van vermoorde Congolees Lumumba aan familie|| Het Openbaar Ministerie in België heeft een tand van Patrice Lumumba teruggegeven aan zijn familie. Het is naar verluidt het enige wat nog over is van de Congolese onafhankelijkheidsstrijder. Zekerheid daarover is er niet. Er kan geen dna-test worden gedaan, omdat de tand daarbij verloren zal gaan. De huidige Democratische Republiek Congo was een kolonie van België tot 1960. In dat jaar won Lumumba de verkiezingen en hij werd de eerste premier van de nieuwe staat. Op de dag van de onafhankelijkheid keerde hij zich in het bijzijn van de Belgische koning Boudewijn in een scherpe toespraak tegen het voormalige moederland. In Congo brak vrijwel direct een machtsstrijd uit, waarbij België ook betrokken was. Lumumba's regering kwam ten val en werd onder huisarrest geplaatst. In januari 1961 werden hij en twee medestanders vermoord na te zijn gefolterd. Zijn lichaam werd in zuur opgelost. Een Belgische politieman die daar getuige van was, kreeg een met goud gekroonde tand in handen die van Lumumba zou zijn geweest. De politie nam die in 2016 in beslag bij een dochter van de inmiddels overleden politieman. In 2020 vroeg een dochter van Lumumba in een brief aan de Belgische koning Filip of die de tand kon terugsturen. "We willen alleen maar afscheid kunnen nemen." "We kunnen eindelijk stoppen met rouwen", zei Lumumba's zoon Patrice na aankomst bij het koninklijk paleis in Brussel vandaag. "De ziel van onze nationale held kan nu rust vinden." De Belgische premier De Croo noemde de plechtigheid "belangrijk voor onze twee landen en volken: eindelijk kunnen we deze pagina in de geschiedenis omslaan en beginnen aan een nieuw hoofdstuk". Koning Filip had eerder deze maand bij een bezoek aan Congo al spijt betuigd voor de wandaden uit het koloniale verleden. In Congo zal de kist met zijn tand een rondreis maken, langs onder meer Lumumba's geboortedorp en zijn politieke bolwerk Kisangani. Eind deze maand zal de tand dan worden begraven in de hoofdstad Kinshasa.||https://nos.nl/artikel/2433364-belgie-geeft-tand-van-vermoorde-congolees-lumumba-aan-familie
2022-06-20||Romeins heiligdom ontdekt: 'Hier gaan specialisten nog jaren van smullen'|| Altaren, godenbeelden, resten van offers aan bijvoorbeeld Mercurius en Hercules Magusanus: archeologen hebben in de buurt van het Gelderse Zevenaar een heiligdom uit de Romeinse tijd ontdekt. Betrokkenen noemen de relatief goed bewaard gebleven vondst uniek voor Nederland. Het tempelcomplex werd gevonden in Herwen-Hemeling, vlak bij Duitsland en precies op de Limes, de voormalige noordelijke grens van het Romeinse Rijk. Archeologische vrijwilligers van vereniging AWN stuitten eind vorig jaar in een kleiwinningsgebied op de eerste resten. "We vonden hier vlak bij een kiezelbed", blikt een van hen terug in een video. "En toen dachten we: zou dat een Romeinse weg kunnen zijn? Dat zou wel heel spectaculair zijn." De vrijwilligers meldden hun vondst bij de Rijksdienst voor het Cultureel Erfgoed, waarna archeologisch onderzoeksbureau RAAP aan de slag ging met grootschaliger opgravingen. "Een van de eerste vondsten die we deden, gaf ons meteen het idee dat er iets bijzonders aan de hand was", vertelt RAAP-projectleider Eric Norde. Zijn archeologenteam vond meerdere intacte fibulae uit de 1e eeuw na Christus, waarmee de Romeinen hun kleding vastspeldden. De mantelspelden waren relatief nauwkeurig te dateren, aldus Norde, omdat de Romeinen "vrij modieus" waren. "De manier waarop de spelden gemaakt zijn, de vorm van de versiering en de manier waarop de naald bevestigd is, veranderden daardoor behoorlijk snel." Bekijk hieronder zo'n mantelspeld en andere opgegraven voorwerpen: In Nederland zijn al eerder resten van Romeinse heiligdommen gevonden, onder meer in Elst en Nijmegen. Maar nooit eerder was het aangetroffen tempelcomplex zo compleet als dat in Herwen-Hemeling. Waarschijnlijk werd het heiligdom vooral gebruikt door Romeinse soldaten: er zijn op het terrein ook onderdelen van harnassen en wapens gevonden. Ook zijn er veel dakpanstempels opgegraven en het Romeinse leger was destijds actief in de dakpanindustrie. Behalve het tempelgebouw en kuilen met offerresten hebben archeologen veel zogeheten votiefstenen blootgelegd: kleine altaren waarmee soldaten en officieren een god of godin bedankten voor het vervullen van hun wens. "Complete votiefstenen worden in Nederland heel zelden gevonden", zegt Norde in de video van de Rijksdienst voor het Cultureel Erfgoed. Volgens hem zijn de bij Zevenaar aangetroffen stenen zo goed bewaard gebleven dat de tekst die erop stond nog steeds leesbaar is. "We kunnen straks achterhalen wie de steen heeft opgericht en aan welke god die was gericht." Hieronder zie je de blootlegging van een votiefsteen (en andere foto's van de opgravingen): En dan is er nog de waterput, waarbij Norde en zijn team naar eigen zeggen van de ene verbazing in de andere vielen. Bij de put is namelijk ook een grote stenen trap gevonden, die naar beneden leidde. "We begonnen ons af te vragen of we hier wel met een gewone simpele waterput te maken hebben, of dat dit misschien toch meer een functie heeft gehad binnen het heiligdom zelf, bijvoorbeeld voor een rituele reiniging." Door de inscripties op votiefstenen die de archeologen in de put hebben gevonden, weten ze in ieder geval wel precies hoe oud die is: "Door de vorm van de letters, de aanhef van de steen en de munten die we hier ook hebben gevonden, kunnen we vrij precies bepalen dat deze waterput hier rond 220-230 heeft gestaan." Volgens Tessa de Groot, archeoloog bij de Rijksdienst voor het Cultureel Erfgoed, leveren dit soort inscripties een schat aan informatie op. "Over welke eenheden in de buurt gestationeerd zijn geweest, maar ook over hoe zo'n tempel werd onderhouden. En dat soldaten daar dus naartoe gingen om stenen op te richten voor specifieke goden. Hier gaan specialisten nog jaren van smullen." Erfgedeputeerde Peter Drenth van de provincie Gelderland zegt dat de provincie onverwachts een bijzondere Romeinse vindplaats rijker is. "We gaan nu deze prachtige vindplaats zo goed mogelijk onderzoeken en laten zien aan de inwoners van Gelderland." Meerdere topstukken uit de vindplaats zijn vanaf vrijdag te zien in Museum Valkhof in Nijmegen.||https://nos.nl/artikel/2433362-romeins-heiligdom-ontdekt-hier-gaan-specialisten-nog-jaren-van-smullen
2022-06-20||'Stikstofuitstoot grote bedrijven nam toe, meerdere vergunningen niet op orde'|| De stikstofuitstoot van tientallen vervuilende bedrijven is in de periode 2018-2019 gestegen in plaats van gedaald, en soms gebeurde dat zonder de vereiste vergunningen. Dat meldt het journalistieke programma Pointer van KRO-NCRV op basis van de meest recente cijfers van het RIVM. Bij de drie snelste stijgers is volgens het programma sprake van "een discutabele situatie". De energiecentrale Rijnmond Energie in Rotterdam was de grootste stijger en stootte in 2019 369 ton méér stikstofoxiden uit in vergelijking met 2018. In dat jaar stootte de centrale in totaal 442 ton stikstofoxiden uit. Ook blijkt volgens Pointer dat de centrale geen vergunning heeft in het kader van de Wet Natuurbescherming, en dat is wel nodig. Wat is stikstof en waarom is de uitstoot ervan een hot topic geworden in Nederland? Een uitleg: De manager van de gascentrale erkent tegenover Pointer dat de centrale een natuurvergunning zou moeten hebben. Een bureau onderzoekt dat in opdracht van de centrale, maar door de personeelstekorten zou dat langer duren. Hoe het kan dat de centrale geen natuurvergunning heeft, kunnen zowel de manager als de verantwoordelijke Omgevingsdienst Haaglanden niet zeggen. De manager stelt dat het bedrijf er niet van wist. "De overheid heeft ons daar ook nooit op gewezen." "Zonder vergunning mag je niet produceren. Dit is een rare situatie," reageert de Natuur- en Milieufederatie Zuid-Holland bij het journalistieke tv-programma. Milieuorganisatie Mobilisation for the Environment van Johan Vollenbroek heeft een handhavingsverzoek gestuurd, waarin de vraag wordt gesteld de centrale "te sluiten" of waarin "binnen zo kort mogelijke termijn" een vergunning wordt geregeld. Een andere zeer grote uitstoter is Tata Steel in IJmuiden. Het vervuilendste bedrijf van Nederland stootte in 2018 5732 ton stikstofoxiden uit, in 2019 kwam daar nog eens 303 ton bij. En daarmee had het staalbedrijf volgens de vergunning nog ruimte om twee miljoen kilo stikstofoxiden uit te stoten. Vorig jaar zei de Tweede Kamer dat er nog maar twee scenario's zijn voor het staalconcern: sluiten of fors verduurzamen. De Magnumcentrale in Groningen heeft volgens Pointer ook een discutabele status. De centrale mag volgens de vergunning 804 ton stikstofoxiden uitstoten, maar als dat meer is, is dat volgens Pointer ook geen probleem. Binnen 25 kilometer van de Eemshaven, waar de centrale staat, is namelijk geen beschermd Natura 2000-gebied. En dus kan de centrale uitstoten wat hij wil, zegt de provincie Groningen. Energiebedrijf Vattenfall is eigenaar van de Magnumcentrale. Een woordvoerder ontkent dat er geen uitstootlimiet is. "Door een toegenomen vraag is de stikstofuitstoot ook toegenomen, maar we blijven altijd onder de maximumuitstoot die is vastgesteld in de vergunning. Dat is een wettelijke verplichting." Twee weken geleden werd bekend dat het Duitse energieconcern RWE de centrale overneemt van Vattenfall, voor zo'n 500 miljoen euro. RWE wil de gascentrale ombouwen naar een waterstofcentrale.||https://nos.nl/collectie/13901/artikel/2433357-stikstofuitstoot-grote-bedrijven-nam-toe-meerdere-vergunningen-niet-op-orde
2022-06-20||Mink K. door Libanon uitgeleverd aan Nederland || Libanon heeft drugscrimineel Mink K. en zijn schoonzoon Najim Z. uitgeleverd aan Nederland. Zaterdag zijn de twee drugsverdachten overgevlogen naar ons land. De mannen van 60 en 41 jaar zijn met een defensievliegtuig opgehaald en onder begeleiding van de Koninklijke Marechaussee naar Nederland overgebracht, meldt het Openbaar Ministerie. Mink K. werd begin april opgepakt. Het OM vermoedt dat hij betrokken was bij de invoer van 370 kilo cocaïne in 2020. "Deze zending raakte vermist en werd uiteindelijk in oktober 2020 in beslag genomen in een supermarkt in Duitsland." Z. wordt in verband gebracht met zendingen van 750 en 840 kilo cocaïne die in 2021 in de havens van Antwerpen en Rotterdam zijn onderschept. Het duo kwam in het vizier van het OM door onderschepte en gekraakte berichten van berichtendienst Sky ECC. Morgen worden ze voorgeleid aan de rechter-commissaris in Rotterdam.||https://nos.nl/artikel/2433353-mink-k-door-libanon-uitgeleverd-aan-nederland
2022-06-20||Conducteur onwel geworden en overleden na incident in trein|| Op station Hilversum is gisteravond laat een conducteur overleden na een incident met twee zwartrijders. De man werd op het perron onwel na een handgemeen eerder in een trein. De politie benadrukt dat nog wordt onderzocht of er een verband is tussen het overlijden en het incident. De conducteur of een collega ontdekte rond 22.50 uur dat twee passagiers, jongens van 15 en 16 jaar, geen plaatsbewijs hadden. Er ontstond een woordenwisseling waarbij volgens de politie werd geduwd en getrokken. De conducteur was daar ook bij betrokken. Nadat de trein even had stilgestaan reed de machinist door naar station Hilversum. De jongens zijn aangehouden, maar de conducteur werd onwel. Er is nog geprobeerd om hem te reanimeren, maar hij overleed op het perron. "We zijn vol ontsteltenis en diepbedroefd dat onze collega is komen te overlijden. Voor iedereen bij NS en vooral voor de nabestaanden", zegt een woordvoerder van NS. "Er moet goed onderzoek en goed medisch onderzoek worden gedaan naar wat zich heeft voorgedaan." Zeker 300 spoormedewerkers hebben vanochtend een minuut stilte gehouden voor hun collega. Dat gebeurde voor het hoofdkantoor van de NS, waar een protest gaande was voor een betere cao, schrijft NH Nieuws. Volgens de regionale omroep werkte de conducteur al veertig jaar voor de NS. Voor nabestaanden en directe collega's van de man wordt hulp geregeld. De conducteur (62) kwam uit Hengelo (O). Volgens de woordvoerder was hij na aankomst in Hilversum even op een bankje gaan zitten, omdat hij zich niet lekker voelde. De trein was van Amsterdam onderweg naar Amersfoort. De woordvoerder roept getuigen op om zich bij de politie te melden.||https://nos.nl/artikel/2433351-conducteur-onwel-geworden-en-overleden-na-incident-in-trein
2022-06-20||Viaplay gaat klanten compenseren, zegt Consumentenbond|| Streamingdienst Viaplay gaat klanten compenseren voor verbindingsproblemen die zij hebben, meldt de Consumentenbond.  Vooral Formule 1-fans klagen al maanden veel over haperende verbindingen en de slechte bereikbaarheid van de klantenservice, zegt de Consumentenbond, die Viaplay opriep om actie te ondernemen. Ook zou Viaplay de schuld voor de problemen "vrijwel altijd" bij consumenten hebben gelegd. "Het is goed om te zien dat het bedrijf in beweging komt. Dat is hoognodig, want ook afgelopen raceweekend kwamen er weer veel klachten binnen", zegt Consumentenbond-directeur Sandra Molenaar. "Er zijn dus nog steeds veel klanten die problemen ervaren. Die moeten goed geholpen worden. Viaplay kan zich er niet vanaf maken door te stellen dat de oorzaak van de problemen niet bij het bedrijf zelf ligt." Inmiddels reageert Viaplay op meldingen die consumenten maken bij het forum Klachtenkompas. Voordat de streamingdienst compensatie uitkeert, moet duidelijk zijn dat het bedrijf de problemen veroorzaakt en dat de apparatuur van de klanten aan de vereisten voldoet. Wat de compensatie inhoudt, is nog niet bekend. De Consumentenbond noemt als mogelijkheid een prijsverlaging voor de periode dat de dienst haperde. De streamingdienst beantwoordt geen vragen van de NOS over klachten, compensatie en een mogelijke oorzaak van verbindingsproblemen. "Tevreden klanten zijn essentieel voor Viaplay en we behandelen elk geval afzonderlijk", laat het bedrijf weten.||https://nos.nl/artikel/2433348-viaplay-gaat-klanten-compenseren-zegt-consumentenbond
2022-06-20||Bloedbad bij geweld in Ethiopië, zeker honderd doden|| Bij gewelddadigheden in Ethiopië zijn mogelijk honderden doden gevallen. Persbureau DPA maakt op basis van getuigen melding van zeker honderd doden, andere getuigen zeggen tegen het Amerikaanse persbureau AP dat er meer dan 200 dodelijke slachtoffers zijn. De meeste slachtoffers horen bij de etnische Amhara-groep. Regionale autoriteiten bevestigen de aanval. De aanval gebeurde zaterdag in Oromia, de grootste regio van het Oost-Afrikaanse land. Volgens de autoriteiten zit het Oromo-bevrijdingsleger achter de aanval. Die groep ontkent in een tweet betrokkenheid en zegt dat het regeringsleger achter de aanval zit. Het gaat om een van de dodelijkste aanvallen in Ethiopië van de recente periode. Er is in het land al lange tijd sprake van etnische spanningen. De Ethiopische mensenrechtencommissie, die is ingesteld door de regering in Addis Abeba, heeft de regering opgeroepen om een "blijvende oplossing" te vinden voor de dood van burgers en hen te beschermen. Het Oromo-bevrijdingsleger streeft naar meer autonomie voor het Oromo-volk, dat naast de Amhara een van de twee grote etnische groepen is in Ethiopië. Het bevrijdingsleger is door Ethiopië bestempeld tot terroristische organisatie, nadat het was gaan samenwerken met het Volksbevrijdingsfront van Tigray (TPLF). TPLF was tientallen jaren aan de macht in Ethiopië, tot de verkiezing van Abiy Ahmed in 2018 als premier. Daarna brak een uiterst bloedige burgeroorlog uit, die aan honderdduizenden mensen het leven heeft gekost.||https://nos.nl/artikel/2433339-bloedbad-bij-geweld-in-ethiopie-zeker-honderd-doden
2022-06-20||Karremans over Srebrenica-excuses: goed voor de mannen, te laat voor mij|| Oud-Dutchbat-commandant Thom Karremans is blij met de excuses die premier Rutte aan zijn eenheid heeft gemaakt, maar die komen te laat. Ook had hij persoonlijk excuses willen krijgen, zegt hij in een interview met De Telegraaf. "Het is voor de mannen goed dat het nu is gezegd, maar persoonlijk voel ik het anders. Voor de meesten maakt het een verschil, maar voor mij niet. Ik vind het nu te laat." In 2015, 20 jaar na de val van Srebrenica, eiste Karremans al excuses. Het excuus dat premier Rutte afgelopen zaterdag in Schaarsbergen maakte namens de regering, gold voor de hele eenheid Dutchbat III. Karremans was aanwezig bij de ceremonie, maar zonder speciale rol. Zijn kenmerkende snor was vervangen door een stoppelbaardje. Rutte, minister van Defensie Ollongren en commandant der strijdkrachten Eichelsheim stonden niet stil bij de kolonel of zijn plaatsvervanger Rob Franken. "Ik ben de kop van jut geweest. Ik heb fouten gemaakt, ik heb een paar niet al te slimme opmerkingen gemaakt", zegt Karremans, over bijvoorbeeld zijn ontmoeting met de Bosnisch-Servische commandant Mladic, van wie hij een relatiegeschenk in ontvangst nam met de woorden: 'Is this for my wife?' "Maar ondanks mijn fouten, wat ik in 27 jaar heb meegemaakt en gezien alle positieve reacties van de Dutchbatters en hun thuisfront, waren persoonlijke excuses op hun plaats geweest." Wat gebeurde er in juli 1995 in Srebrenica? We maakten eerder deze terugblik:||https://nos.nl/artikel/2433334-karremans-over-srebrenica-excuses-goed-voor-de-mannen-te-laat-voor-mij
2022-06-20||Gezondheidsrisico's rond Schiphol mogelijk groter dan elders door ultrafijnstof|| Omwonenden van Schiphol hebben door ultrafijnstof van vliegverkeer mogelijk een verhoogde kans om te overlijden aan hartritmestoornissen. Ook is er mogelijk een verhoogd risico op andere hart- en vaatklachten. Dat bevestigt het RIVM na een publicatie in De Telegraaf. Verder zijn er aanwijzingen, maar geen bewijs, dat blootstelling aan ultrafijnstof bij aanstaande moeders rond Schiphol een nadelige invloed heeft op 'geboorte-uitkomsten'. Zo is er mogelijk een verhoogde kans op vroeggeboorten. De onderzoekers durven in een rapport dat later deze week verschijnt geen harde conclusies over de gevolgen van blootstelling aan ultrafijnstof te trekken. "We spreken van 'mogelijk' omdat er te veel onzeker is om definitief te kunnen concluderen dat er een verband is." De onderzoekers vergeleken gezondheidsgegevens van inwoners van 31 gemeenten rond Schiphol met die van gemeenten met lagere concentraties ultrafijnstof. Daarbij kwamen de verschillen aan het licht. Het onderzoek is een vervolg op een RIVM-onderzoek van drie jaar geleden. Daar kwam uit dat kinderen met luchtwegaandoeningen in de buurt van Schiphol op dagen met veel ultrafijnstof meer last hebben van kortademigheid en piepende ademhaling. Bij volwassenen en andere kinderen werd een verminderde longfunctie gemeten. Dat hoeft niet tot gezondheidsklachten te leiden. Mensen met astma of hartaandoeningen kunnen wel klachten krijgen.||https://nos.nl/artikel/2433331-gezondheidsrisico-s-rond-schiphol-mogelijk-groter-dan-elders-door-ultrafijnstof
2022-06-20||Rode Kruis haalt tenten bij aanmeldcentrum Ter Apel weg|| Het Rode Kruis is begonnen met het afbreken van de tenten bij het aanmeldcentrum voor asielzoekers in Ter Apel. De 200 slaapplaatsen zijn volgens de hulporganisatie niet meer nodig nu verspreid over Nederland nieuwe opvangplekken zijn gevonden. De tenten werden begin vorige week opgebouwd. In eerste instantie ging het om tien tenten, maar dat werden er een dag later vijftig. Het Centraal Orgaan opvang asielzoekers had om de tenten gevraagd omdat het aanmeldcentrum de drukte niet aankon. Donderdag hekelde het Rode Kruis nog de gang van zaken bij het aanmeldcentrum. Mensen in de tenten kregen er 15 uur achter elkaar geen eten en drinken, er waren opstootjes en werd volgens een woordvoerder uit de tenten gestolen. Een dag later kwam het kabinet met een landelijk crisisorganisatieteam om de opvangproblemen aan te pakken. Staatssecretaris Van der Burg (VVD) zei toen dat hij vandaag een plan klaar wil hebben voor een structurele oplossing. Medewerkers van het Rode Kruis zijn druk bezig met afbreken en opruimen van de bedden en tenten: ||https://nos.nl/artikel/2433328-rode-kruis-haalt-tenten-bij-aanmeldcentrum-ter-apel-weg
2022-06-20||Wekdienst 20/6: Veiligheidsberaad praat over crisisplan asielopvang • Wereldvluchtelingendag|| Goedemorgen! Vandaag is er veel ruimte voor de zon en blijft het droog. In het noorden en oosten van het land ontstaan ook enkele vriendelijke stapelwolken. De temperatuur loopt op naar 18 graden aan de kust tot 23 in Limburg. De komende dagen is het zonnig zomerweer met oplopende temperaturen. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De overheid zorgt niet goed voor kinderen en jongeren in de asielopvang. Dat concluderen twee inspecties, die staatssecretaris Van den Burg (Asiel) oproepen om in te grijpen. "Hoe langer deze situatie duurt, hoe schadelijker dat kan zijn voor hun ontwikkeling." Doordat er niet goed voor minderjarigen wordt gezorgd, krijgen zij te maken met stress en in sommige gevallen geweld. Ook hebben ze onvoldoende toegang tot zorg en onderwijs. Linkse Franse stemmers vierden gisteravond feest. President Macron raakte zijn meerderheid in het Franse parlement kwijt, waardoor hij compromissen zal moeten gaan sluiten met andere partijen. Zijn aanhangers zijn teleurgesteld. Fijne dag!||https://nos.nl/artikel/2433327-wekdienst-20-6-veiligheidsberaad-praat-over-crisisplan-asielopvang-wereldvluchtelingendag
2022-06-20||Crematoria halen miljoenen aan metaal uit ovens door hoge grondstofprijzen|| Kunstheupen, metalen pennen en spijkers in begrafeniskisten die na een uitvaart achterblijven leveren crematoria meer geld op. Door onder meer de hogere grondstofprijzen hielden crematoria meer geld over aan de metalen. Naast as blijven er na crematies iedere dag metalen over die crematoria in containers verzamelen. "Protheses tref je aan, maar ook scharen die in een lichaam overblijven", zegt Roel Stapper van crematorium Zuylen in Breda en bestuurslid van de Landelijke Vereniging van Crematoria. "In Nederland laat een chirurg klemscharen zitten als een patiënt overlijdt en die tref je ook heel soms aan. Maar ook een bril, sieraden of gelukmuntjes." Hier kun je zien hoe as en de metalen die achterblijven worden gescheiden: Een of twee keer per jaar worden de bakken bij crematoria opgehaald en naar een bedrijf gebracht dat kijkt of de metalen kunnen worden gerecycled. Deze metalen worden onder meer gebruikt in de vliegtuigbouw. Jarenlang schommelde de opbrengst rond de 1,6 en 2,5 miljoen euro. De afgelopen jaren liep de opbrengst op naar ruim 3,5 miljoen in 2021. "De verwachting is dat we zeker de 4 of de 5 miljoen gaan halen, omdat de grondstofprijzen zo enorm zijn gestegen", zegt Roel Stapper van de Landelijke Vereniging van Crematoria. De opbrengst wordt aan goede doelen geschonken via het Dr. C.J. Vaillant Fonds, waar bijna alle crematoria in Nederland bij zijn aangesloten. Per crematie is de opbrengst van de metalen gemiddeld zo'n 30 euro, al zijn er ook veel gevallen waarbij er vrijwel niets over blijft. De overgebleven metalen worden vrijwel nooit geschonken aan de nabestaanden. "Dat zou een alternatief kunnen zijn", zegt Stapper. "Als mensen het willen hebben, werken crematoria daar doorgaans aan mee. Dat moet vooraf door nabestaanden aangegeven worden, maar dat gebeurt hoogst zelden. Je kunt er ook weinig mee, want als je het zelf laat sorteren en recyclen ben je meer kwijt dan dat het oplevert." Nabestaanden kunnen ervoor kiezen om de sieraden te bewaren, of ze bij de overledene te laten. De metaalresten gaan in dat geval na de crematie naar het Dr. C.J. Vaillant Fonds. Het fonds steunt goede doelen.  In protocollen voor overledenenzorg, zoals dat van het platform overledenenzorgpro.nl, staat dat nabestaanden duidelijk gemaakt moet worden dat zij na de uitvaart niet meer kunnen beschikken over de sieraden. Sieraden omlaten tot aan de dag van de uitvaart is in principe mogelijk, maar moet duidelijk worden afgesproken met de uitvaartverzorger. Volgens het protocol is het van groot belang dat er vlak voor de uitvaart nogmaals contact is over de sieraden, omdat herstel achteraf niet mogelijk is.||https://nos.nl/artikel/2433324-crematoria-halen-miljoenen-aan-metaal-uit-ovens-door-hoge-grondstofprijzen
2022-06-20||Regisseur Paul Haggis gearresteerd in Italië om seksueel misbruik jonge vrouw|| De politie in Italië heeft de Canadese regisseur Paul Haggis gearresteerd op verdenking van seksueel misbruik en mishandeling, meldt entertainmentwebsite Variety. De 69-jarige Oscar-winnaar zou een jonge vrouw twee dagen lang hebben gedwongen tot seks met hem. De anonieme vrouw heeft een aanklacht tegen Haggis ingediend. Variety baseert zich op het politierapport. Daar staat in dat Haggis de vrouw afgelopen vrijdag in de vroege ochtend op het vliegveld van de Zuid-Italiaanse stad Brindisi heeft achtergelaten, "ondanks haar zwakke fysieke en psychische toestand". Medewerkers van het vliegveld ontfermden zich over haar en boden eerste hulp. De politie bracht haar naar het ziekenhuis, waar het protocol voor slachtoffers van seksueel geweld werd ingesteld. Daarna deed ze aangifte tegen Haggis. De Italiaanse persbureaus ANSA en AGI melden dat het Openbaar Ministerie in Brindisi Haggis "nadrukkelijk verdenkt van aanranding met verzwarende omstandigheden en ernstig lichamelijk letsel, misdrijven begaan ten opzichte van een jonge buitenlandse vrouw". De advocaat van Haggis laat aan Variety weten er zeker van te zijn dat "alle beschuldigingen aan zijn adres worden afgewezen. Hij is totaal onschuldig en is bereid om volledig mee te werken met de autoriteiten, zodat de waarheid snel naar boven komt." De regisseur en scenarioschrijver, onder meer bekend van de Oscar-winnende films Crash en Million Dollar Baby, was in Italië om een masterclass te geven op een nieuw cultureel festival. De organisatie van Allora Fest zegt geschokt te zijn. Zijn deelname aan het festival is per direct ingetrokken, staat in een verklaring. Daarnaast hebben ze hun medeleven betuigd met de vrouw. Een andere vrouw had in 2018 al een rechtszaak tegen de regisseur aangespannen. Ze zegt dat Haggis haar in 2013 na een filmpremière gewelddadig heeft verkracht. Na de aanklacht beschuldigden nog eens drie vrouwen Haggis van seksueel grensoverschrijdend gedrag. Haggis heeft altijd ontkend. Het proces loopt nog omdat de zaak vanwege corona steeds is uitgesteld.||https://nos.nl/artikel/2433322-regisseur-paul-haggis-gearresteerd-in-italie-om-seksueel-misbruik-jonge-vrouw
2022-06-20||Oud-guerrillastrijder Petro verkozen tot eerste linkse president Colombia|| Voor het eerst in de geschiedenis hebben Colombianen een linkse president gekozen om het land te leiden. Voormalig guerrillastrijder Gustavo Petro heeft de presidentsverkiezingen in het Zuid-Amerikaanse land gewonnen. Met bijna alle stemmen geteld heeft hij 50,47 procent van de kiezers naar zich toe weten te trekken. Zijn tegenstander, de rechtse zakenman Rodolfo Hernández bleef steken op 47,27 procent van de stemmen. Lange tijd was het ondenkbaar dat een linkse kandidaat het hoogste ambt zou bekleden. "Vandaag is een feest voor het volk", twittert de 62-jarige Petro. "Laat hen deze eerste volksoverwinning vieren." Hernández heeft zijn verlies erkend. "Ik hoop dat de heer Gustavo Petro weet hoe hij het land moet leiden en dat hij trouw blijft aan zijn betoog tegen corruptie", zei hij op Facebook Live. Ook de zittend president Duque feliciteerde Petro met de overwinning. Bijna 40 miljoen Colombianen konden kiezen tussen de linkse Petro en de rechtse Hernández. Over een paar dagen wordt Petro formeel tot winnaar uitgeroepen, wanneer alle stemmen definitief geteld zijn. Petro heeft een opvallend verleden. Hij was ooit guerrillastrijder in de linkse beweging M-19. Tegenwoordig kennen de meeste Colombianen hem als de oud-burgemeester van de hoofdstad Bogota. Petro wil een socialer en groener beleid in Colombia. Correspondent Nina Jurna was erbij in Bogota en noemt de winst van Petro historisch:||https://nos.nl/artikel/2433321-oud-guerrillastrijder-petro-verkozen-tot-eerste-linkse-president-colombia
2022-06-20||Vijf nieuwe verdachten voor moord Britse journalist en Braziliaanse activist|| De Braziliaanse politie heeft nog eens vijf verdachten op het oog voor betrokkenheid bij de moord op de Britse journalist Dom Phillips en de met hem meereizende Braziliaanse overheidsmedewerker en activist Bruno Pereira. In totaal zijn er nu acht verdachten, drie van hen zijn al gearresteerd. De aangehouden verdachten zijn twee broers en een derde die zichzelf aangaf bij de politie. De vijf nieuwe verdachten zouden hebben geholpen bij het verbergen van de lichamen. De namen van de nieuwe verdachten zijn niet bekendgemaakt. Ze zijn ook nog niet gearresteerd, maar volgens de Britse krant The Guardian, waar Phillips onder meer voor werkte, zegt een van de rechercheurs dat het onderzoek voor 90 procent is afgerond en dat de arrestaties snel zullen volgen. De vijf verdachten zouden familieleden van de twee broers zijn. De politie wacht nog op een arrestatiebevel en hoopt hen moord ten laste te leggen. De politie gaat ervan uit dat de verdachten alleen handelden en dat er geen criminele organisaties achter zitten. Activisten in het Amazonegebied bestrijden dat. De twee slachtoffers waren samen op expeditie in de Braziliaanse Javarivallei, langs de grens met Peru. Ze zouden interviews afnemen voor een boek over natuurbehoud in het gebied, waar veel illegale visvangst, houtkap, mijnbouw en drugshandel plaatsvindt. In dat boek zou ook aandacht zijn voor het geweld tegen de oorspronkelijke bewoners en de milieuproblematiek die daarmee gepaard gaat. Pereira was naast onderzoeker ook activist. De twee verdwenen op 5 juni. Afgelopen woensdag werden de doodgeschoten lichamen op aangeven van een van de aangehouden verdachten gevonden. Hij zegt verantwoordelijk te zijn voor de moorden.||https://nos.nl/artikel/2433320-vijf-nieuwe-verdachten-voor-moord-britse-journalist-en-braziliaanse-activist
2022-06-20||Inspecties: jonge asielzoekers worden slecht behandeld in azc's|| De overheid zorgt niet goed voor kinderen en jongeren in de asielopvang. Dat concluderen de Inspectie Justitie en Veiligheid en de Inspectie Gezondheidszorg en Jeugd. De instellingen roepen staatssecretaris Van der Burg van Asielzaken in een brandbrief op om in te grijpen. "Hoe langer deze situatie duurt, hoe schadelijker dat kan zijn voor hun ontwikkeling." Doordat er niet goed voor minderjarigen wordt gezorgd, krijgen zij te maken met stress en in sommige gevallen geweld. Ook hebben ze onvoldoende toegang tot zorg en onderwijs. Vanwege de druk op de asielopvang, kan het personeel minder goede opvang en begeleiding leveren dan eigenlijk zou moeten. Er is weinig verbeterd, ondanks waarschuwingen van het Centraal Orgaan opvang asielzoekers twee maanden geleden. De inspecties schrijven nu dat de opvang "in een staat van crisis" verkeert en alleen nog blijft draaien dankzij de "enorme inspanningen en bevlogenheid" van de medewerkers. Het kabinet heeft afgelopen vrijdag een landelijk crisisorganisatieteam in het leven geroepen om de opvang van asielzoekers te verbeteren en komt vandaag met een plan voor een beter aanpak. De Inspectie gaat het effect hiervan volgen. Juist vandaag komt ook een ander rapport naar buiten over de leefomstandigheden van vluchtelingenkinderen in noodopvanglocaties. Die omstandigheden zijn zwaar ondermaats, concludeert een coalitie van onder meer Unicef, Save The Children en Defence for Children. Zij roepen het kabinet op de meer dan 2000 kinderen uit de noodopvanglocaties over te plaatsen naar kleinere opvanglocaties. Volgens de ondervraagde zorg- en onderwijsmedewerkers in het rapport voelen kinderen zich onveilig door een gebrek aan privacy en slapen ze slecht door lawaai in de nacht. Ook beginnen ze geregeld niet met onderwijs, omdat onduidelijk is hoelang de kinderen in de noodopvang blijven. Verder zijn er problemen met voeding: kinderen kennen het Nederlandse eten niet, schrijven de onderzoekers, en daardoor eten ze slecht. Ook verhuizen kinderen uit de noodopvang nog altijd te vaak, wat leidt tot veel stress. Ook bij zorgverleners zijn de kinderen soms helemaal niet in beeld. Op dit moment zitten er meer dan 10.000 minderjarigen in de asielopvang, 1450 van hen zitten daar zonder ouders of begeleiders. Bijna 2400 jongeren hadden al in een normale woning moeten wonen omdat ze al meer dan veertien weken een verblijfsstatus hebben. "En honderden van hen wachten al meer dan een jaar", schrijven de Inspectie Justitie en Veiligheid en de Inspectie Gezondheidszorg en Jeugd in het andere onderzoek. Joudi Arwaneh komt uit Syrië en zit al zeven maanden in een opvang in Leeuwarden: De inspecties gingen kijken bij verschillende asielzoekerscentra. Zo zagen ze dat kinderen en jongeren vaak maanden in het aanmeldcentrum in Ter Apel verblijven in plaats van de voorgeschreven drie tot tien dagen. En al die tijd vaak zonder zorg en onderwijs. De alleenstaande jongeren zorgen voor overlast en er heerst een onrustige sfeer tussen verschillende groepjes in Ter Apel. Doordat er geen capaciteit is om kamercontroles uit te voeren, verslechtert de hygiëne. Ook wordt er niet meer gezamenlijk gegeten omdat de eetzaal niet geschikt is voor de grote groep. In Ter Apel zaten op het moment van het bezoek van de inspecties drie keer zoveel alleenstaande minderjarigen als normaal gesproken de bedoeling is. Het ontbrak er aan "tijd en continuïteit in de begeleiding. Dit terwijl deze minderjarigen extra kwetsbaar zijn. Sommigen kunnen niet voor zichzelf opkomen, worden beroofd of bedreigd met alle gevolgen van dien." Vluchtelingenwerk Nederland spreekt tegen persbureau ANP van "herkenbare maar desalniettemin heftige conclusies". Volgens de vluchtelingenorganisatie zijn de omstandigheden voor met name kinderen en andere kwetsbare groepen in de overvolle azc's en de noodopvanglocaties totaal ongeschikt. "We zien dagelijks kinderen die niet meer willen eten en zelfs verschijnselen van ondervoeding hebben. Ook vallen kinderen regelmatig in slaap tijdens de les vanwege vermoeidheidsklachten. Als kinderen al geen trauma hebben opgelopen in het land dat zij ontvlucht zijn, of op de reis hier naartoe, is de kans aanzienlijk dat zij die hier in de (nood)opvang opdoen", zegt een woordvoerder van Vluchtelingenwerk die ook Van der Burg oproept in te grijpen. Staatssecretaris Van der Burg zegt in een reactie de kritiek heel goed te begrijpen. "We proberen de situatie beter te maken op de locaties waar kinderen tijdelijk wonen. Zo richten we bijvoorbeeld aparte ruimtes in waar activiteiten voor kinderen worden georganiseerd", meldt hij. "Het belangrijkste is dat kinderen zo snel mogelijk naar een passende opvangplek gaan en zo kort mogelijk in de noodopvang blijven." Volgens de bewindsman wordt er op dit moment "keihard gewerkt" aan een oplossing voor deze zorgelijke situatie. "Daar kom ik zo snel mogelijk op terug."||https://nos.nl/collectie/13898/artikel/2433318-inspecties-jonge-asielzoekers-worden-slecht-behandeld-in-azc-s
