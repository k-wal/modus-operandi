2022-06-05||Nog even wuiven op het balkon en toen was de jubileumviering van Elizabeth voorbij|| Parades, projecties op het paleis en zelfs Paddington: voor het 70-jarige jubileum van koningin Elizabeth werd het allemaal uit de kast getrokken. Maar na vier dagen feestelijkheden in het Verenigd Koninkrijk is de jubilee vanavond dan toch voorbij.  "Diepgeraakt" zei Elizabeth te zijn, door het enthousiasme waarmee Britten de afgelopen dagen de straat op gingen. "Als je zeventig jaar koningin bent, is er geen draaiboek dat je voor een viering kunt volgen", schreef ze in een brief aan de Britten. "Maar de afgelopen dagen heb ik de verwantschap en het plezier gevoeld." Tijdens de jubileumvieringen moest de 96-jarige vorstin een aantal keer verstek laten gaan. Nadat ze op donderdag straaljagers en de parade Trooping the Colour had aanschouwd, liet ze een speciale dankdienst op vrijdag aan zich voorbijgaan. "Ik heb niet overal bij kunnen zijn, maar in mijn hart was ik bij jullie allemaal", liet het paleis namens haar weten. Vandaag kon de hoogbejaarde vorstin de feestelijkheden gelukkig vanuit huis volgen. Vanuit Buckingham Palace had ze uitzicht op een militaire parade, met als middelpunt de Britse gouden koets - hetzelfde rijtuig dat Elizabeth in 1953 op 25-jarige leeftijd naar haar kroning bracht. Het was voor het eerst in twintig jaar tijd dat de koets weer een rondje mee mocht. Het rijtuig werd in de 260 jaar dat het in gebruik is, maar een handvol keren rondgereden. Een hologram van de koningin wordt geprojecteerd op de gouden koets Later op de middag trok een stoet bussen naar het paleis, waarbij iedere bus één decennium van haar troonjaren symboliseerde. Dansers, antieke auto's en bekende Britten gaven bij de optocht acte de presence. In de avond meldde zich op het grote podium voor het paleis nog Ed Sheeran en de cast van de musical Mamma Mia, die - hoe kan het ook anders - Dancing Queen zong. De koninklijke familie verscheen vervolgens voor een laatste balkonscene, waarna de feestelijkheden werden afgesloten. Daarvoor verscheen de breekbare Elizabeth zelf dan nog een keer, samen met haar drie troonopvolgers:||https://nos.nl/artikel/2431591-nog-even-wuiven-op-het-balkon-en-toen-was-de-jubileumviering-van-elizabeth-voorbij
2022-06-05||'Weer Russische generaal gesneuveld' • Meerdere explosies in Kiev, 'tanks vernietigd'|| In Cardiff heeft het nationale voetbalelftal van Oekraïne zich niet weten te plaatsen voor het WK voetbal in Qatar. De Oekraïners verloren door een eigen doelpunt van aanvoerder Jarmolenko met 1-0 van Wales, dat voor het eerst in 64 jaar naar het WK gaat. De uitschakeling leidde tot emotionele taferelen. De spelers, die alles hadden gegeven, bedankten met tranen in de ogen hun fans. De helft van het team had sinds de Russische invasie geen wedstrijd meer gespeeld. Tot woensdag, toen Oekraïne Schotland uitschakelde. Net als vier dagen geleden tegen Schotland betraden de spelers van Oekraïne het veld met de nationale vlag om de schouders. Het uitvak was goed gevuld met vluchtelingen die gratis kaartjes hadden gekregen. In het oosten van Oekraïne is een Russische generaal gesneuveld, zegt een journalist van de Russische staatstelevisie op Telegram. Het gaat om Roman Koetoezov. De journalist zegt niet wanneer en waar precies de generaal is gedood. Het Russische ministerie van Defensie heeft de dood van de generaal nog niet bevestigd. Een maand geleden meldde Oekraïne dat al negen Russische generaals om het leven waren gekomen. Rusland zelf had de dood van één generaal toegegeven. De Oekraïense president Zelensky beschuldigt Rusland van de massale vernietiging van monumenten en culturele instellingen. Hij zegt dat ook er ook veel kerken en andere religieuze plekken worden verwoest door de Russen. De president roept daarom Unesco op om Rusland uit te sluiten van de VN-cultuurorganisatie. Zelensky zei in een videotoespraak dat er 113 kerken zijn verwoest of beschadigd. Waarschijnlijk is er op korte termijn geen Bavaria bier meer te krijgen in Rusland. Veel andere brouwers, zoals Heineken en AB InBev, trokken zich al terug maar de Brabantse brouwer tot nu toe niet. Nu wil het bedrijf alsnog van de Russische licentie af, schrijft Omroep Brabant. Dat moet wel nog geregeld worden met de licentiehouder. Bavaria verschilt van de andere bierbedrijven doordat het geen Russische vestiging heeft. Bavaria werkt daar via een licentie: het bedrijf levert een extract waarmee de Russische brouwerij zelf het bier maakt. Die constructie maakt het lastig om de banden met Rusland te verbreken, zegt Swinkels Family Brewers, het bedrijf waar Bavaria deel van uitmaakt. Het breken met de licentiehouder is daarnaast lastig voor Bavaria omdat ze een lange geschiedenis delen. "In groot vertrouwen hebben we de business met hen opgebouwd. Ze hebben geen enkele link met het Russische regime en staan niet op de sanctielijst", zegt directeur Peer Swinkels van Swinkels Family Brewers. Ondanks dat argument kreeg Bavaria veel kritiek, en lijkt het nu te bezwijken onder de druk. "De invasie van het Russische regime in Oekraïne hebben we vanaf het eerste moment sterk veroordeeld. " Op de online berichtenservice Telegram zijn beelden opgedoken van raketinslagen bij een groot treindepot aan de rand van de Oekraïense hoofdstad Kiev. Ze zijn geverifieerd door het Osint-team van de NOS. Volgens Rusland zijn bij de aanval T-72 tanks vernietigd die zijn geleverd door het Westen. De aanval is volgens het ministerie van Defensie uitgevoerd met "hoge precisie langeafstandsraketten". Andere raketten zouden zijn ingeslagen bij opslagplekken voor militaire uitrusting in Kiev. Verslaggever Arjen van der Horst zegt op NPO Radio 1 dat het Oekraïense ministerie stelt dat de Russen vanaf de Kaspische zee meerdere kruisraketten afvuurden. Eén daarvan werd onderschept, maar de anderen raakten wel hun doel aan de oostkant van Kiev. Oekraïne zegt niets over welke doelwitten geraakt zijn. Terwijl de rook van eerdere inslagen gefilmd wordt, slaat er een nieuwe raket in: Poetin heeft op de Russische staatstelevisie het Westen gewaarschuwd dat zijn leger nieuwe doelen gaat beschieten als de Verenigde Staten raketten met een bereik tot 300 kilometer leveren aan Oekraïne. De president heeft niet specifiek gezegd over welke doelen het gaat. Wel zei hij dat het leveren van de wapens leidt tot verdere escalatie van het conflict in Oekraïne. Poetin reageert laconiek op de Amerikaanse aankondiging van de levering van ultramoderne raketlanceerinstallaties. Hij zei dat die niets aan de situatie veranderen, omdat Oekraïne al vergelijkbare installaties uit de Sovjettijd heeft. Maar de raketten voor de langere afstand die erop kunnen, accepteert hij dus niet. Overigens is president Biden vooralsnog ook niet van plan die te leveren.  Poetin zei ook dat Europese leveranties aan Oekraïne niets uitmaken. Die zijn immers ter vervanging van vernietigde Oekraïense wapens, zei hij.  In de Oekraïnse hoofdstad Kiev zijn vanochtend meerdere explosies geweest. Persbureau Reuters heeft beelden van rookpluimen boven de stad gemaakt. Rusland claimt dat bij de aanval tanks zijn vernietigd die zijn geleverd door andere Europese landen.  Na een beschieting op de Oekraïense hoofdstad Kiev is een inwoner naar het ziekenhuis gebracht. Tot nu toe lijkt het erop dat er nog geen doden zijn gevallen bij de Russische raketaanval, schrijft de burgemeester van de stad op Telegram. De wijken Darnytski en Dniprovsky zijn getroffen, hulpdiensten zijn daar aanwezig. Voordat de raketten insloegen klonk het luchtalarm om inwoners te waarschuwen. Wat het doelwit was, is niet duidelijk. Het was afgelopen weken relatief rustig in Kiev. De laatste grote aanval was eind april, toen VN-chef Guterres er was. Het Oekraïense ministerie van Defensie heeft hoop dat de oorlog met Rusland nog dit jaar ophoudt. "Rusland blijft proberen om onze hele staat te bezetten. Het is momenteel onmogelijk om precies te voorspellen wanneer de oorlog zal eindigen, maar mijn optimistische voorspellingen zijn dat het nog dit jaar mogelijk is", zei minister Oleksi Reznikov. Totdat de Russen uit Oekraïne verdreven zijn, lopen ook andere landen gevaar. Volgens hem zijn Polen, Slowakije en de Baltische Staten de volgende landen die Rusland binnen gaat vallen. "Daarom moeten we Rusland stoppen en in de toekomst in bedwang houden." Zijn waarschuwing over de ambities van Rusland kwam nadat de Franse president Emmanuel Macron werd bekritiseerd omdat hij had gezegd dat Moskou niet "vernederd" mag worden en dat er een diplomatieke oplossing gezocht moet worden. In de Oekraïnse hoofdstad Kiev zijn vanochtend meerdere explosies geweest. Burgemeester Vitali Klitsjko heeft het in een bericht op Telegram over "verschillende explosies in de districten Darnytskyi en Dniprovskyi van de hoofdstad". Een getuige van Reuters zag rook in de stad. In een groot deel van Oekraïne waren luchtalarmsirenes afgegaan, ook in de regio Kiev. Oekraïne is van plan de voetbalcompetities in augustus te hervatten. Voorzitter Pavelko van de Oekraïense voetbalbond heeft dat gezegd tegen persbureau AP. Hij heeft daar naar eigen zeggen afspraken over gemaakt met president Zelensky. De voetbalcompetities, inclusief de hoogste profdivisie, werden in februari stilgelegd na de invasie door Rusland. Volgens Pavelko is de hervatting ervan belangrijk om de zinnen van de bevolking te verzetten. "Voetbal heeft de kracht om mensen aan de toekomst te laten denken." Onduidelijk is nog in welke delen van het land er weer zal worden gevoetbald. Volgens Pavelko wordt dat nog besproken met het leger en de regering. De bondsvoorzitter deed de uitspraken in Cardiff, waar het nationale voetbalelftal van Oekraïne zich vanavond probeert te kwalificeren voor het wereldkampioenschap. Tegenstander is Wales. De Oekraïense minister Koeleba van Buitenlandse Zaken is niet te spreken over de oproep van de Franse president Macron om Rusland niet te "vernederen". Macron zei gisteren dat een geringschattende aanpak van Rusland een diplomatieke uitweg uit de crisis verder weg brengt. Koeleba zegt dat deze stellingname alleen Frankrijk zelf vernedert. "We kunnen ons allen beter concentreren op hoe we Rusland terug op zijn plaats kunnen zetten.", schrijft hij op Twitter. "Dat zal vrede brengen en levens redden." De Oekraïense troepen in de omgeving van Severodonetsk zijn bezig met een tegenaanval. Burgemeester Strioek van de belegerde stad heeft dat gisteravond gezegd. Volgens hem hebben Oekraïense strijders zich gehergroepeerd en een defensielinie opgeworpen. Onduidelijk is wat er klopt van de mededeling: eerder op de dag maakten de Russische autoriteiten juist melding van Russische successen in het gebied. De Oekraïense militairen hebben de stad verlaten, zei het ministerie van Defensie. Van sommige Oekraïense legereenheden zou bijna iedereen zijn omgekomen. Severodonetsk is de afgelopen weken uitgegroeid tot het belangrijkste doelwit van de Russen. De stad is vanwege de ligging vooral van strategisch belang. De internationale brigade van het Oekraïense leger heeft de dood van een Nederlandse vrijwilliger bevestigd die meevocht tegen de Russen. De dood van deze Ron Vogelaar, die diende in het vreemdelingenlegioen van de Oekraïners, werd op 9 mei al gemeld door zijn familie, maar dat werd toen niet bevestigd door de autoriteiten. Het vreemdelingenlegioen geeft ook nu geen details over waar of wanneer Vogelaar is gesneuveld. Wel is duidelijk dat hij op 21 mei is begraven in Charkov, meldt persbureau AFP. Hij zou daar in de buurt zijn omgekomen. Voor zover bekend is Vogelaar de enige Nederlandse strijder die in Oekraïne is omgekomen. Hij was 55 jaar. Welkom in het liveblog over de oorlog in Oekraïne. Het blog van gisteren vind je hier terug.||https://nos.nl/liveblog/2431476-weer-russische-generaal-gesneuveld-meerdere-explosies-in-kiev-tanks-vernietigd
2022-06-05||17-jarige aangehouden om sturen dreigmails naar scholieren in Bilthoven|| De politie heeft een 17-jarige jongen aangehouden op verdenking van het sturen van een dreigmail naar scholieren van een school in Bilthoven. De jongen uit Oirschot werd gisteren aangehouden. Meerdere leerlingen van de scholengemeenschap De Werkplaats in Bilthoven ontvingen eind mei een dreigmail. Volgens de politie werd daarin "een heftig dreigement" geuit. De mail werd via sociale media breed gedeeld, waarop de politie een onderzoek startte. De school voor basis- en voortgezet onderwijs moest vanwege het dreigement de deuren twee dagen gesloten houden. Onderzoek leidde de politie uiteindelijk naar de 17-jarige verdachte. "Uit niets is gebleken dat de verdachte daadwerkelijk van plan was om de dreigementen uit te voeren", schrijft de politie vandaag. De school kan daarom dinsdag weer open. Het onderzoek naar de dreigmail is nog niet afgerond. Waarmee de jongen precies dreigde, heeft de politie niet gezegd. Volgens RTV Utrecht stond in de mail een doodsbedreiging en een afbeelding van een pistool. Ook werd het tijdstip van de aangekondigde aanslag genoemd. Vanwege de berichten werd ook een nabijgelegen school in Bilthoven gesloten. Volgens de politie komen dreigementen aan het adres van scholen vaker voor.||https://nos.nl/artikel/2431583-17-jarige-aangehouden-om-sturen-dreigmails-naar-scholieren-in-bilthoven
2022-06-05||Het gevaar van heksenjachten op sociale media: 'Het was niet mijn zoon'|| "Beste mensen de verdachte is niet mijn zoon (...) Bedankt voor alle steun én het delen van de juiste persoon. Het had heel anders kunnen aflopen." Een moeder voelde zich gisteren genoodzaakt dit te publiceren op Facebook, omdat haar zoon op sociale media onterecht was aangewezen als de gearresteerde verdachte van de ontvoering van Gino. Gisterochtend werd in Geleen een lichaam gevonden en de politie bevestigde later op de dag dat het ging om de vermiste 9-jarige jongen. Een 22-jarige man uit Geleen wordt verdacht van ontvoering en betrokkenheid bij de dood van Gino. Maar op sociale media ging een hardnekkig gerucht dat een 24-jarige man uit Kerkrade de hoofdverdachte zou zijn. De roddel werd zo massaal gedeeld dat de politie via Twitter aanvullende informatie naar buiten bracht over de aangehouden verdachte. Tot dan toe was er niets openbaar gemaakt over de leeftijd of de woonplaats van de arrestant: Gezien de zeer heftige emoties die de dood van Gino losmaakt is het volgens hoogleraar psychologie Paul van Lange (VU) maar goed dat de politie deze stap heeft genomen. Als zoiets gebeurt met een kwetsbaar jongetje roept dat bij mensen heel sterk de behoefte op aan "snelle gerechtigheid", legt hij uit. "Dat is psychologisch begrijpelijk. Gedurende de drie dagen dat Gino vermist was, is ons inlevingsvermogen enorm geactiveerd. Mensen vinden dit vreselijk. Nu komt er ontzettend veel woede bij, omdat mensen snel denken: Gino is ontvoerd en waarschijnlijk misbruikt. Dan verbaast het me niet dat mensen op sociale media gaan speculeren dat iemand het gedaan heeft, en dat dit bij sommigen leidt tot dreigementen, ook al zijn deze dreigementen uiterst verwerpelijk." Wat zulke bedreigingen met het slachtoffer doen, wordt volgens de hoogleraar vaak onderschat. Daarnaast komen foto, naam en soms ook adres van de vermeende dader van een ernstig misdrijf breed op het internet te staan. Met als uiterste risico dat iemand het recht in eigen hand neemt. "Zou het fijn vinden als mensen de familie met rust laten", zei een vriend van de ten onrechte aangewezen 'verdachte' op Facebook. De informatie die de politie heeft vrijgegeven, pleit de man uit Kerkrade vrij. Desondanks kunnen sommigen onterecht blijven vasthouden aan hun eerdere overtuiging. "De meeste mensen zullen dat niet doen", zegt Van Lange. "Maar als je ergens in geloofd hebt en daarin gesterkt bent door anderen, dan kunnen mensen denken: het zou best kunnen dat de politie het mis heeft." Hij verwijst naar het spreekwoord waar rook is, is vuur. "Dat is het probleem met dit soort heksenjachten", zegt jurist Charlotte Meindersma, die gespecialiseerd is in recht en sociale media. Er zijn geen officiële cijfers, maar Meindersma heeft het idee dat het vaker voorkomt dat mensen online onterecht worden gelinkt aan misdaden of misstanden. Ze verwijst als recent voorbeeld naar dodelijke mishandeling op Mallorca in zomer van 2021, waarbij een 27-jarige man uit Waddinxveen om het leven kwam bij vechtpartijen tussen Nederlandse toeristen. "Toen werden online een paar jongens aangewezen als medeplichtigen, die uiteindelijk niet bij die groep bleken te horen", zegt Meindersma. Het OM riep destijds met klem op de opsporing aan de autoriteiten over te laten. "Bovendien bezorgt deze digitale heksenjacht politie en OM een hoop extra werk, nu mensen zijn bedreigd en mogelijk beveiliging nodig hebben", liet justitie toen weten in een verklaring. Ook zag het OM zich genoodzaakt deze tweet te publiceren: Meindersma legt uit dat het strafbaar is mensen, al dan niet online, onterecht te beschuldigen van een misdrijf. "Het gaat om de schending van iemands eer en goede naam. Met zo'n verdachtmaking moet je zorgvuldig zijn." Afhankelijk van de omstandigheden kan een rechter oordelen dat er sprake is van smaad of laster. Bij laster gaat het om een doelbewuste publiciteitscampagne om iemand zwart te maken. "In dat geval wist de dader dat het gerucht niet waar was, of had die dat redelijkerwijs moeten weten", zegt de jurist. Als iemand hier schuldig van wordt bevonden, kan die een boete, taakstraf of in uiterste gevallen een celstraf krijgen. De straffen voor smaad zijn lager. In dat geval was de verspreider overtuigd van zijn eigen gelijk en had die daar niet redelijkerwijs aan hoeven twijfelen, licht Meindersma toe. Uiteindelijk maakt voor slachtoffers de motivatie niet veel uit, voor hen tellen vooral de gevolgen van het gerucht. ||https://nos.nl/artikel/2431580-het-gevaar-van-heksenjachten-op-sociale-media-het-was-niet-mijn-zoon
2022-06-05||Zoektocht naar gecrasht vliegtuig gaat door, kans op overlevenden 'nihil'|| Hulpdiensten zijn nog altijd in het Calandkanaal bij Rotterdam op zoek naar de slachtoffers en wrakstukken van het vliegtuigje dat gisteren in het water is gestort. Er waren maximaal twee mensen aan boord, maar zij zijn nog niet gevonden. Er is wel kleding gevonden en ook reddingvesten. Het vliegtuigje was gisteren opgestegen in het oosten van Duitsland en onderweg naar Frankrijk. Om 18.50 uur trof een patrouilleschip van Havenbedrijf Rotterdam brokstukken en persoonlijke bezittingen aan ter hoogte van het einde van het Calandkanaal. Het is onduidelijk hoe laat het toestel gecrasht is. Er is niets bekend over de toedracht. De hulpdiensten gaan uit van een noodlottig ongeval. Een woordvoerder van de veiligheidsregio meldt dat de kans dat de inzittenden nog in leven zijn "eigenlijk nihil is". Desondanks wordt nog steeds naar hen gezocht. De eerste uren werd nog gezocht naar overlevenden. Vervolgens is overgegaan tot een bergingsoperatie, omdat "redelijkerwijs te verwachten was" dat de inzittenden niet meer leven. Er is gisteravond en vannacht verder gezocht in het water. De havendienst van Rotterdam heeft onder meer een deel van een vleugel gevonden. Ook werd een oliespoor aangetroffen. De veiligheidsregio houdt er rekening mee dat het vliegtuigwrak naar de bodem van het kanaal is gezakt, op zo'n 25 meter diepte. Duikers worden ingezet om het vliegtuigje te zoeken, evenals een onderwaterdrone. Deze drone gebruikt sonar en kan onder water objecten lokaliseren en registreren.  De Onderzoeksraad voor Veiligheid meldde zondagavond naar het Rotterdamse havengebied te gaan voor een verkennend onderzoek naar de situatie. Het is de taak van deze raad om onderzoek te doen naar de oorzaak van grote ongevallen en incidenten. Op webcambeelden van het Havenbedrijf Rotterdam is te zien dat veel boten van de hulpdiensten op zoek waren. Ook is een politiehelikopter ingezet:||https://nos.nl/artikel/2431579-zoektocht-naar-gecrasht-vliegtuig-gaat-door-kans-op-overlevenden-nihil
2022-06-05||Tientallen doden bij aanval op katholieke kerk in Nigeria|| Bij een aanval op een katholieke kerk in het zuidwesten van Nigeria zijn vermoedelijk tientallen doden gevallen. Schutters openden daar het vuur op kerkgangers en lieten explosieven afgaan. Persbureau AP meldt dat er waarschijnlijk meer dan 50 slachtoffers zijn, maar de autoriteiten hebben nog geen officieel dodental vrijgegeven. De kerkgangers waren samengekomen voor Pinksteren. Onder de doden zijn volgens de autoriteiten veel kinderen. De dienstdoende priester zou zijn ontvoerd. Op beelden op sociale media zijn lichamen te zien, ook van kinderen, in plassen bloed. Een lokaal ziekenhuis meldt dat meerdere slachtoffers levenloos zijn binnengebracht. De leider van de regio spreekt van een verachtelijke aanval op onschuldige burgers. Hieronder beelden die in de kerk zijn gemaakt na de aanval. Slachtoffers zijn al weggehaald: "Ze werden getroffen tijdens een moment dat juist feestelijk was", heeft Paus Franciscus gereageerd. Hij zegt voor de slachtoffers te zullen bidden. Wie er achter de aanslag zit, is niet duidelijk. In het overwegend islamitische noorden van het West-Afrikaanse land plegen gewapende groepen regelmatig overvallen. In veel gevallen kidnappen zij voor losgeld. Ook zijn er geregeld bloedige aanvallen van radicale moslims op kerken. In het zuidwesten komt dergelijk geweld nauwelijks voor. De gouverneur van Ondo, Rotimi Akeredolu, bezocht de kerk:||https://nos.nl/artikel/2431574-tientallen-doden-bij-aanval-op-katholieke-kerk-in-nigeria
2022-06-05||Zeker zes doden bij schietincidenten in uitgaansgebieden in VS|| Bij twee schietincidenten in de Verenigde Staten zijn zeker zes mensen omgekomen en 25 anderen gewond geraakt. Dat melden de politiediensten in de stad Philadelphia (Pennsylvania) en in Chattanooga, in de staat Tennessee. Voor beide incidenten is nog niemand aangehouden. In Philadelphia openden meerdere schutters het vuur in een drukke uitgaansstraat met veel bars en restaurants. Daarbij kwamen twee mannen en een vrouw om het leven. Op bewakingsbeelden is te zien hoe mensen in paniek door de straat rennen, vermoedelijk nadat de schoten waren afgevuurd. "Er waren hier zoals ieder weekend honderden mensen die hier genoten", zegt de chef van de lokale politie. Een van de daders is nog door een agent beschoten, maar het is niet duidelijk of hij ook is geraakt. Paniek op straat in Philadelphia:  Bij een ander incident in de buurt van een nachtclub in Chattanooga kwamen drie mensen om het leven en vielen veertien gevonden. Twee mensen kwamen om door kogels, een derde persoon werd geraakt door een voertuig dat op de vlucht sloeg. Volgens de politie liggen meerdere mensen zwaargewond in het ziekenhuis. Een Amerikaanse onderzoeksgroep, het Gun Violence Archive, zegt dat er tot nu toe minstens 239 massaschietpartijen zijn geweest in de Verenigde Staten dit jaar. De organisatie spreekt van een massaschietpartij als minstens vier mensen worden neergeschoten.||https://nos.nl/artikel/2431570-zeker-zes-doden-bij-schietincidenten-in-uitgaansgebieden-in-vs
2022-06-05||Wateroverlast door zware regenval in delen van het land|| Zware regenval heeft op verschillende plekken in het land geleid tot overlast. De eerste meldingen kwamen aan het einde van de middag uit het zuidoosten van het land, zoals Eindhoven, Echt, Roermond en Veldhoven. Later kwamen er ook meldingen van wateroverlast uit andere delen van het land, zoals Den Bosch, Geldermalsen en Nieuwegein. Het wegverkeer had her en der veel last van zware buien. Zo werd een deel van de A2 richting Eindhoven afgesloten vanwege een laag water op de weg. De brandweer waarschuwde mensen alert te zijn, omdat putdeksels door de overvloed aan water weggespoeld kunnen zijn. De politie waarschuwde mensen het centrum van Veldhoven enige tijd te mijden vanwege de wateroverlast. "Wees voorzichtig buiten en blijf binnen als dat kan", laat de politie Oost-Brabant weten. Het KNMI heeft voor een groot deel van het land code geel afgegeven vanwege onweersbuien. De buien trekken van zuid naar noord over het land, waarbij veel neerslag kan vallen. Alleen voor de provincie Zeeland zijn geen waarschuwingen van kracht. Ook in België leiden zware buien tot overlast. De burgemeester van de plaats Landen in Vlaams-Brabant zegt tegen de VRT dat de plaats "zeer zwaar getroffen" wordt door wateroverlast. In Borgworm, bij Luik, is sprake van een modderstroom. Wateroverlast in Veldhoven en Eindhoven:||https://nos.nl/artikel/2431558-wateroverlast-door-zware-regenval-in-delen-van-het-land
2022-06-05||Verdachte ontvoering Gino eerder veroordeeld voor kindermisbruik|| De 22-jarige man die wordt verdacht van ontvoering en betrokkenheid bij de dood van Gino is in 2017 veroordeeld voor het misbruiken en mishandelen van twee jongetjes in Sittard. Bevestigd was al dat de verdachte een bekende is van de politie. Regionale omroep L1 stelt op basis van gerechtelijke documenten dat op 28 juni 2017 de toen 17-jarige Donny M. twee jongetjes in Sittard heeft bedreigd en mishandeld. Hij zou zeker één van hen ook hebben misbruikt. Phil Boonen, advocaat van één van de slachtoffers, bevestigt tegenover de NOS dat Donny M. destijds is veroordeeld in die zaak. "Deze zaak stond mij nog helder voor de geest. De cliënten en het soort zaak hebben me destijds wel geraakt", zegt Boonen tegen de NOS. L1 baseert zich op stukken die de omroep in handen heeft en op gesprekken die zijn gevoerd met betrokken partijen. In december van 2017 veroordeelde de rechter in Maastricht de verdachte tot bijna vijf maanden jeugddetentie. Ook moest hij een klinische behandeling ondergaan bij de Catamaran in Eindhoven. Dat is een instelling die geestelijke gezondheidszorg biedt aan jongeren tot 23 jaar oud. Later kwam hij volgens de regionale omroep vaker met de politie in aanraking, voor bijvoorbeeld rijden zonder rijbewijs. Bij de speeltuin in Kerkrade waar Gino woensdag voor het laatst is gezien, liggen bloemen en staan mensen stil bij wat er is gebeurd: De 9-jarige Gino komt uit Maastricht, maar logeerde deze week bij een zus in Kerkrade. In die stad verdween hij woensdagavond uit een speeltuin. Er werd een grote zoekactie op touw gezet door vrijwilligers en de politie. Donderdag en vrijdag werden in de zoektocht naar Gino in Landgraaf en Kerkrade voorwerpen gevonden waarvan gedacht werd dat ze van de vermiste jongen waren. Gisteren werden kort na elkaar de verdachte aangehouden en het lichaam van Gino gevonden. De recherche is ook vandaag nog bezig met onderzoek in en om de woning van Donny M. Een woordvoerder van de politie laat weten dat dat onderzoek nog tot morgenochtend zal duren. Het Openbaar Ministerie en de politie willen inhoudelijk niet ingaan op details over de verdachte en laten weten dat hij dinsdag wordt voorgeleid. Voor de 9-jarige Gino wordt woensdagavond een herdenkingstocht georganiseerd in Kerkrade. In dit kaartje zie je wanneer en waar welke vondsten werden gedaan:||https://nos.nl/artikel/2431547-verdachte-ontvoering-gino-eerder-veroordeeld-voor-kindermisbruik
2022-06-05||Kiev opgeschrikt door raketaanval, 'raket gevaarlijk dicht langs kerncentrale'|| Het Russische leger heeft de raketaanval op de Oekraïense hoofdstad Kiev bevestigd. De raketten werden afgevuurd op doelen in een buitenwijk van de stad. Daarbij zijn volgens de Russen onder meer T-72-tanks verwoest, die waren opgeslagen in een werkplaats voor treinwagons. De tanks uit de Sovjettijd waren aan Oekraïne geleverd door Oost-Europese landen. Oekraïne ontkent dat er tanks zijn verwoest, maar bevestigt wel dat er vier raketten zijn ingeslagen op een werkplaats van de spoorwegen. Volgens de topman van de Oekraïense spoorwegen waren er geen tanks opgeslagen. Het is voor het eerst in weken dat er weer raketten worden afgevuurd op de Oekraïense hoofdstad. Volgens Oekraïne werden de projectielen afgevuurd vanaf de Kaspische Zee. Een van de raketten is volgens het leger verwoest door het luchtverdedigingssysteem. De aanval is volgens de Russen uitgevoerd met "hoge precisie langeafstandsraketten". Voor zover bekend zijn er geen doden gevallen bij de raketaanval. Een gewonde is naar het ziekenhuis gebracht. Een Russische raket die mogelijk op weg was naar Kiev vloog "gevaarlijk dicht" langs een kerncentrale in het zuiden van Oekraïne, zegt staatsenergiebedrijf Energoatom. Het ging om de centrale in Joezjnoöekrajinsk, een van de grootste kerncentrales van het land. Als de raket de centrale had geraakt, zouden de gevolgen volgens Energoatom catastrofaal zijn geweest.||https://nos.nl/artikel/2431535-kiev-opgeschrikt-door-raketaanval-raket-gevaarlijk-dicht-langs-kerncentrale
2022-06-05||Meeste gestrande reizigers KLM-vluchten omgeboekt of op bestemming|| KLM heeft de meeste reizigers die gisteren ergens in Europa waren gestrand omgeboekt of op de plaats van bestemming gebracht. De maatschappij meldt dat "vrijwel alle passagiers" inmiddels een alternatief is geboden. Gisteren ontstond er een unieke situatie toen de maatschappij besloot zo'n veertig toestellen leeg terug te laten vliegen naar Schiphol, terwijl vele honderden passagiers daardoor strandden op Europese luchthavens. Sommige mensen hebben de nacht doorgebracht in een door de KLM geregeld hotel, anderen moesten op een luchthaven slapen. Voor vandaag waren zulke drastische maatregelen niet nodig. Ook voor morgen verwacht het bedrijf dat alles volgens schema zal verlopen. Het luchtvaartbedrijf weet de problemen van gisteren aan een ongunstige windrichting en baanonderhoud op Schiphol, waardoor minder toestellen konden landen of vertrekken. Ondertussen lieten gedupeerde reizigers van zich horen op sociale media. "Schandalig", zegt een man die de nacht met zijn familie doorbracht op Schiphol omdat hij geen hotelvergoeding zegt te hebben gekregen van KLM. Anderen strandden op een Europese luchthaven omdat hun KLM-vlucht leeg naar Schiphol vloog en zijn teleurgesteld over de afhandeling van KLM.  Vandaag ging de drukte op de luchthaven in golven. Het is druk, maar volgens Schiphol is de drukte behapbaar. De luchthaven kampt al weken met grote problemen vanwege personeelstekorten en grote aantallen reizigers. Inmiddels zijn er afspraken gemaakt met de vakbonden over een extra beloning voor personeel dat in de zomer werkt.||https://nos.nl/artikel/2431527-meeste-gestrande-reizigers-klm-vluchten-omgeboekt-of-op-bestemming
2022-06-05||Deel carnavalswagen valt op vrouw in Prinsenbeek|| Bij een carnavalsoptocht in Prinsenbeek is vanmiddag een deel van een carnavalswagen op bezoekers gevallen. Daarbij is één vrouw gewond geraakt. Het ongeluk gebeurde rond 14.00 uur. Volgens Omroep Brabant viel het object door onbekende oorzaak zo'n tien meter naar beneden. Volgens de politie raakte de vrouw gewond aan haar schouder en is ze naar het ziekenhuis gebracht. Haar zoontje is ter plaatse nagekeken door ambulancepersoneel maar hoefde niet naar het ziekenhuis. In onderstaande video is aan de linkerkant van het beeld te zien dat een deel van de wagen naar beneden valt: De optocht werd even stilgelegd, en al snel weer opgestart. Robbert Janssen van de Beeckse Algemene Karnavalstichting vindt het vreselijk wat er is gebeurd, maar is blij dat er niet meer gewonden zijn. "De politie heeft de boel onderzocht en zij heeft aangegeven dat de optocht weer kan rijden", zegt hij tegen Omroep Brabant. "Ook de wagen waarbij het misging mag verder rijden. Zij hebben dit ook met de familie van de vrouw overlegd. Tijdens de optocht was het slecht weer, maar het is niet duidelijk of het ongeluk daarmee te maken heeft. De politie doet er verder geen onderzoek naar. Vanwege de coronamaatregelen ging de geplande carnavalsoptocht in februari niet door. Daarom besloot de organisatie het evenement te verplaatsen naar het pinksterweekend.||https://nos.nl/artikel/2431525-deel-carnavalswagen-valt-op-vrouw-in-prinsenbeek
2022-06-05||Opnieuw bloemen neergelegd voor Gino, onderzoek bij woning verdachte gaat door|| De recherche is ook vandaag nog bezig met onderzoek in en om de woning van de man die wordt verdacht van ontvoering en betrokkenheid bij de dood van Gino. "Er zijn nog heel weinig antwoorden", zegt NOS-verslaggever Edwin van den Berg, die in Geleen ter plekke is. "We weten niet wat er precies is gebeurd tussen het moment dat Gino voor het laatst in Kerkrade is gezien en het moment dat zijn lichaam hier gisterochtend op een steenworp afstand van de verdachte dood werd gevonden." Er is uitgebreid onderzoek nodig om dat tijdpad goed in kaart te brengen. "Dat onderzoek is vanochtend uitgebreid", zegt Van den Berg. "Er kwamen vanochtend extra rechercheurs. Die zijn op dit moment nog bezig in het appartement van de verdachte op de begane grond." Bij de speeltuin in Kerkrade waar Gino woensdag voor het laatst is gezien, liggen bloemen en staan mensen stil bij wat er is gebeurd: Ook op de plek in Geleen waar gisteren het lichaam van Gino is gevonden verzamelen mensen zich om hun medeleven te betuigen en knuffels en bloemen achter te laten. Buurtbewoners spreken hun afschuw uit over de plek waar het lichaam werd gevonden. "Dat je hier in de buurt wordt gedumpt, vind ik gewoon verschrikkelijk", zegt een vrouw geëmotioneerd: Gino's lichaam werd gevonden bij een eerder afgebrande woning in Geleen. "Eerst moest een gezin met kinderen hier uit door de brand", zegt een vrouw die bloemen heeft gelegd tegen de schutting van het huis. "Dat hij precies hier is neergelegd of eigenlijk gedumpt vind ik gewoon verschrikkelijk." Voor de 9-jarige Gino wordt woensdagavond een herdenkingstocht georganiseerd in Kerkrade. Gino's familie steunt het initiatief. De organisatie vraagt om "motoren en brullende auto's". Volgens de organisatoren was Gino "gek op mooie en stoere auto's en motoren". Morgen wordt bekendgemaakt hoe laat en waar de tocht start en welke route wordt afgelegd. In dit kaartje zie je wanneer en waar welke vondsten werden gedaan:||https://nos.nl/artikel/2431514-opnieuw-bloemen-neergelegd-voor-gino-onderzoek-bij-woning-verdachte-gaat-door
2022-06-05||Jurassic World (beetje) in het echt: kip met dino-eigenschappen in de maak|| In sommige bioscopen draait hij al, maar de nieuwste (en vooralsnog laatste) Jurassic World-film gaat komende week officieel in première: Jurassic World Dominion. De allereerste film in de cyclus is bijna 30 jaar oud en inmiddels wordt op meerdere universiteiten écht onderzoek gedaan naar het 'hercreëren' van dinosaurussen. Hoe ver zijn ze daarmee? Om maar met de deur in huis te vallen: op de manier waarop het gaat in de films, met dinosaurus-dna uit een in barnsteen bewaarde mug, kan het niet, zegt Anne Schulp, hoogleraar paleontologie aan de Universiteit Utrecht en onderzoeker bij Naturalis. Dinosaurus-dna blijft niet zo lang goed, hooguit zo'n miljoen jaar. "In de film zit de mug in barnsteen. Dat ziet er aan de buitenkant aardig uit, maar als je het openmaakt zit er alleen zwart poeder in, en het dna dat erin zat is in hele kleine stukjes uit elkaar gevallen. Daar kun je helemaal niks mee." Maar life finds a way. Geïnspireerd door de Jurassic Park-films schreef de Amerikaanse paleontoloog Jack Horner in 2009 het boek How to build a dinosaur. Hij deed de suggestie om het dna van kippen te gebruiken - vogels zijn immers de directe afstammelingen van een bepaalde groep dinosaurussen. Sindsdien proberen wetenschappers met een soort genetisch reverse engineering slapende dino-eigenschappen in het kippen-dna te activeren, en soms met succes. Onderzoekers van Harvard wisten in 2015 de snavel van een kip in in een dinobek te veranderen, en Chileense wetenschappers presenteerden een jaar later een kip met een langer kuitbeen zoals ook de voorouders hadden. Horner richtte zich op de staart. Zo'n 130 miljoen jaar geleden veranderde de lange staart bij sommige soorten plotseling in een korte. Dana Rashid van de State University of Montana, onderzoeksleider bij project DinoChicken, benadrukt dat het doel niet is een dinosaurus na te bouwen. "Als journalisten ons bellen, willen ze horen dat we kleine T-rexen uitbroeden. Maar zo werkt wetenschap niet. We maken geen dinosaurus na, we proberen te bepalen hoe vogels zijn veranderd ten opzichte van hun voorouders." Intussen is het gelukt kippen uit het ei te laten komen met staartwervels die qua structuur lijken op die van hun verre voorouder (al zijn de staarten nog even kort als een normale kippenstaart). Met als bijvangst ontdekkingen die helpen bij het onderzoek naar menselijke aandoeningen zoals de ziekte van Bechterew, een gewrichtsontsteking van de wervelkolom. Daarbij spelen dezelfde processen als bij de vorming van de dinostaart een rol. Het zijn interessante ontwikkelingen, vindt paleontoloog Schulp. "Bijvoorbeeld bij die staart, er is niet voor iedere wervel afzonderlijk een complete set in je dna. Je hebt een recept van hoe je een wervel bouwt en een aantal triggers die zeggen: maak nog maar een wervel, en nog een, en nog een. Dat zijn de hoxgenen, en daar wordt door die onderzoekers een beetje aan gesleuteld. En het is natuurlijk heel interessant om te snappen hoe die regelgenen werken." Maar Schulp heeft ook bedenkingen bij het reverse engineeren van vogels met het doel de evolutie terug te draaien. "Ik denk dat je dan een beetje aan het Frankensteinen bent. Ik weet niet of je er wel echt veel van leert en of je er er gelukkig van wordt qua dierenwelzijn." En al zou het lukken om een vogel alle dino-eigenschappen terug te geven, dan is het nog geen dinosaurus. Dat geldt al meer voor het terugbrengen van een ander uitgestorven dier, de mammoet. Bij Harvard proberen wetenschappers die weer een beetje tot leven te brengen, als een hybride soort olifant die beter tegen de kou kan. De BBC maakte vorig jaar deze video over de 'nieuwe' mammoet: Dat kan wél met echt mammoet-dna, want dat dier liep enkele tienduizenden jaren geleden nog rond. Schulp: "Maar dan heb je nog steeds een hele stapel problemen. Dat embryo moet door een olifant verwekt worden en dan komt daar een jonkie met een vacht uit dat het ook niet helemaal snapt, en die krijgt dan een olifantenopvoeding. Terwijl zo'n mammoet misschien andere dingen nodig heeft." Dinosaurussen en mammoeten zijn niet voor niets uitgestorven, concludeert Schulp. "Ik denk dat we onze energie nu vooral moeten steken in het voorkomen dat er nog meer dieren uitsterven, in plaats van uitgestorven dieren weer tot leven proberen te wekken."||https://nos.nl/artikel/2431505-jurassic-world-beetje-in-het-echt-kip-met-dino-eigenschappen-in-de-maak
2022-06-05||Toerisme in Sri Lanka bijna volledig op zijn gat vanwege crisis|| "Kom naar Sri Lanka, het is hier helemaal niet gevaarlijk", zegt een man in het Engels met een Duits accent in een jeep. De video van de toerist die een safari maakt is gedeeld in een Facebook-groep die reizen in het land promoot. Ook in Nederlandse backpackergroepen circuleren dergelijke oproepen waarin toeristen vragen om juist te gaan om de lokale economie te steunen. Sri Lanka verkeert in de grootste financiële crisis sinds de onafhankelijkheid in 1948. Vanwege onder meer de financiële situatie in het land wordt dagelijks geprotesteerd in Sri Lanka en is het toerisme enorm gedaald. Maar ondertussen zijn er ook berichten van toeristen die bewust in het land blijven en anderen oproepen te komen. De in Sri Lanka wonende Nederlander Wietse Sennema snapt wel waarom de meeste toeristen wegblijven. "Je gaat de demonstraties als toerist niet eens zien, maar dat idee krijgen mensen nu wel als ze het nieuws kijken." Hij runt sinds 2016 een onderneming die tuktuks van de lokale bevolking doorverhuurt aan toeristen. "De sector ligt bijna helemaal op zijn gat." In Nederland geldt voor het land sinds 11 mei code oranje. Dat betekent dat het ministerie van Buitenlandse Zaken alle niet-noodzakelijke reizen naar Sri Lanka afraadt. De Nederlandse ambassadeur in het land erkende dat de protesten en het geweld in het land niet gericht zijn op toeristen, maar stelde "de veiligheid van mensen nu niet altijd te kunnen garanderen". Het land wordt niet alleen geraakt door demonstraties. Er is momenteel een groot tekort aan voedsel, geneesmiddelen en brandstof. Bij benzinestations staan lange rijen auto's, tuktuks en andere voertuigen, omdat de brandstof op rantsoen is. Sennema schat dat er nu 90 procent minder toeristen naar het land komen dan normaal in deze tijd en legt uit dat het een harde klap is voor de Sri Lankanen. "Wat wij zelf merken, is dat er heel veel annuleringen komen. Dat komt voornamelijk door de aangescherpte reisadviezen die Nederland en andere landen hebben ingesteld." Dat de toeristen hierdoor wegblijven raakt de Sri Lankanen hard. Een schatting van de Wereldbank uit 2018 liet zien dat 2,5 miljoen mensen dat jaar het land bezochten. Zo'n 12 procent van het inkomen in het land kwam dat jaar uit toerisme. De Sri Lanka Tourism Development Authority meldde dat er in 2018 meer dan 400.000 inwoners direct of indirect afhankelijk waren van toerisme. Het land onderhandelt met het Internationaal Monetair Fonds (IMF) over noodkrediet, wat volgens experts de enige weg uit de crisis is. Omdat het IMF vrijwel zeker vraagt om belastinghervormingen, besloot de regering onder meer om per direct de btw in het land te verhogen van 8 naar 12 procent. Of dat genoeg is om de onrust op korte termijn op te lossen, is nog onduidelijk. De protesten in het land gaan over meer dan alleen de economie. Eerder trad premier Mahinda Rajapaksa al af. Maar demonstranten eisen ook het aftreden van president Gotabaya Rajapaksa, de broer van Mahinda. Vooral in Colombo wordt gedemonstreerd: Bart Klem, universitair hoofddocent ontwikkelingsstudies aan de universiteit van Göteborg denkt dat de toerismesector in het land ondanks de huidige crisis snel weer kan opbloeien. "Op het moment dat je oorlogen hebt en er worden bruggen en hotels opgeblazen, is het een ander verhaal, maar dat is hier niet aan de hand. Alles wat Sri Lanka aantrekkelijk maakt voor toeristen is er nog." Wel zegt hij dat je je kunt afvragen of het moreel verantwoord is om nu naar het land te komen, terwijl mensen protesteren tegen de regering en de prijzen. "Maar je kunt ook zeggen: je kan er juist wel naartoe omdat het land het financieel nodig heeft." Intussen hoopt ondernemer Sennema op snelle verbetering. "Het is nu laagseizoen en we hebben door de goede maanden na covid een buffer opgebouwd, maar we krijgen al annuleringen tot december. Dit moet niet eeuwig gaan duren."||https://nos.nl/artikel/2431500-toerisme-in-sri-lanka-bijna-volledig-op-zijn-gat-vanwege-crisis
2022-06-05||Opnieuw drukte op Schiphol, 'maar het is behapbaar'|| Het is ook vandaag behoorlijk druk op Schiphol, maar vooralsnog lijkt de drukte beheersbaar, meldt de luchthaven. "De drukte van vandaag is vergelijkbaar met die van de afgelopen weekenden en de meivakantie", zegt een woordvoerder van Schiphol. "Het zal druk worden, met rijen, maar wel behapbaar." Volgens de woordvoerder zal dit beeld deze zomer blijven aanhouden. Persbureau ANP meldt dat de drukte op Schiphol vandaag in golven gaat. Voor 6.00 uur was het "echt gekkenhuis", zegt een medewerker in vertrekhal 1. Tussen 8.00 en 9.00 uur werden de rijen korter. De medewerker zegt te verwachten dat het later wel weer drukker wordt. De reizigers worden door Schipholmedewerkers begeleid en er zijn ook veel hekken en linten geplaatst, om alles in goede banen te leiden. Het is sinds eind april heel druk op Schiphol. Op zaterdag 23 april, de eerste dag van de meivakantie, legde bagagepersoneel van KLM onverwacht het werk neer, wat leidde tot chaotische taferelen en een reeks geannuleerde vluchten. Ook de rest van de meivakantie stonden er lange rijen op de luchthaven, vanwege personeelstekorten en grote aantallen reizigers. Volgens Schiphol waren er minder passagiers voorspeld. Inmiddels heeft de luchthaven met vakbonden FNV en CNV Vakmensen afspraken gemaakt over een extra beloning voor werknemers die in de zomer werken. Zij krijgen een toeslag van 5,25 euro bruto per uur. De extra beloning loopt tot begin september. Daarna komt er voor een deel van de werknemers een toeslag van 1,40 euro per uur. Verder zijn er afspraken gemaakt over de roosters en werktijden en het vergoeden van woon-werkverkeer. Schiphol-medewerkers reageerden voorzichtig enthousiast op de 'zomertoeslag': KLM kondigde eerder aan dit pinksterweekend tot 50 vluchten per dag te schrappen. Passagiers die met annuleringen te maken krijgen worden omgeboekt naar andere vluchten. Daarnaast worden op meerdere andere vluchten stoelen vrijgemaakt, zodat passagiers die vanwege drukte hun vlucht missen op een later moment op de dag alsnog kunnen vertrekken. Verder experimenteert de vliegmaatschappij met een "alternatief bagageproces", waarbij koffers later dan gebruikelijk aan boord worden gebracht. Daarmee moet worden voorkomen dat koffers van passagiers die uiteindelijk hun vlucht niet halen, later weer van boord gehaald moet worden. De vliegmaatschappij besloot zaterdag amper passagiers vanaf Europese bestemmingen terug naar Schiphol te vliegen. Zeker 42 Cityhoppers, KLM-toestellen met maximaal 132 passagiers, keerden vanwege het besluit leeg terug. Twaalf vluchten, onder meer vanuit Ibiza, Athene, Parijs en Malaga, konden wel doorgaan met passagiers aan boord. Gisteren zei een woordvoerder te verwachten dat die maatregel niet opnieuw gebruikt hoefde te worden. KLM streeft ernaar om alle elders in Europa gestrande reizigers vandaag weer op weg te helpen door een nieuwe vlucht voor ze te regelen. Maar of dat gaat lukken durft de luchtvaartmaatschappij nog niet te zeggen. ||https://nos.nl/artikel/2431489-opnieuw-drukte-op-schiphol-maar-het-is-behapbaar
2022-06-05||Zeker 49 doden door grote brand bij deels Nederlands bedrijf in Bangladesh|| Bij een brand in een containerdepot in Bangladesh zijn zeker 49 doden gevallen. Ook zijn er meer dan 150 mensen gewond geraakt, melden lokale autoriteiten. Beelden van de brand: De brand was in Chittagong, bij BM Inland Container Depot, een Nederlands-Bengaalse joint venture. De brand brak rond middernacht (lokale tijd) uit na een explosie in een container met chemicaliën. Onder de slachtoffers zijn volgens de brandweer zeker vijf brandweerlieden. Zo'n vijftig hulpverleners, waaronder tien politieagenten raakten gewond. Sinds de eerste explosie zijn er nog meer explosies geweest op het terrein. Die waren in de wijde omgeving te horen, veel ramen zijn eruit geslagen. De brandweer was vanochtend nog bezig om het vuur onder controle te krijgen. Nog meer beelden van de schade na de brand: Veel van de containers in het depot, waar goederen voor import en export verwerkt worden, bevatten chemicaliën, meldt persbureau AP. Chittagong ligt ruim 200 kilometer ten zuidoosten van de hoofdstad Dhaka. Het containerdepot ligt enkele tientallen kilometers van de belangrijkste haven van Chittagong. Wereldwijde merken die veel laagbetaalde arbeiders in Bangladesh in dienst hebben, liggen de afgelopen jaren onder vuur om de fabrieksomstandigheden in het land te verbeteren. In de enorme kledingindustrie van het land, die werk biedt aan ongeveer 4 miljoen mensen, zijn de veiligheidsomstandigheden aanzienlijk verbeterd na massale hervormingen, maar experts zeggen dat er nog steeds ongelukken kunnen gebeuren als andere sectoren geen soortgelijke veranderingen doorvoeren. In 2012 kwamen ongeveer 117 arbeiders om het leven toen ze vastzaten achter gesloten uitgangen in een kledingfabriek in Dhaka. De grootste industriële ramp in het land vond het jaar daarop plaats, toen de kledingfabriek Rana Plaza buiten Dhaka instortte, waarbij meer dan 1100 mensen omkwamen. Een dag voor de ramp zei de eigenaar dat scheuren in de fundering geen gevaar vormden. In 2019 kwamen minstens 69 mensen om bij een brand in een gebied vol met appartementen, winkels en magazijnen in het oudste deel van Dhaka. Vorig jaar kwamen zeker 52 mensen om het leven bij een grote brand in een fabriek in Bangladesh in Rupganj, net buiten Dhaka. Hierbij vatten brandbare chemische stoffen en stapels plastic vlam.||https://nos.nl/artikel/2431479-zeker-49-doden-door-grote-brand-bij-deels-nederlands-bedrijf-in-bangladesh
2022-06-05||Wekdienst 5/6: Schiphol verwacht weer topdrukte • NAVO-oefening in Oostzee|| Goedemorgen! Het wordt tijdens de pinksterdagen weer druk op Schiphol, de NAVO begint een oefening in de Oostzee en op Roland Garros wordt de herenfinale gespeeld. Maar eerst het weer: In het noorden lange tijd droog, geregeld zon en temperaturen oplopend naar 23 of 24 graden. In het zuiden begint de dag met regen en lokaal onweer. Deze zone met buien trekt langzaam noordwaarts. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De Britse prins Charles heeft op het jubileumconcert bij Buckingham Palace een eerbetoon gebracht aan zijn moeder, koningin Elizabeth. "U huilt en lacht met ons, en belangrijker nog, u bent er voor ons geweest, deze zeventig jaar." Charles, met zijn vrouw Camilla aan zijn zijde, bedankte mummy namens de hele wereld. Het dienen van het Britse volk is de reden dat ze iedere dag opstaat, zei hij. "U zwoer om uw hele leven te dienen, en dat doet u nog steeds. Daarom zijn we hier. Dat vieren we vanavond." De 96-jarige koningin zelf was om gezondheidsredenen niet bij het concert ter ere van haar zeventigjarige jubileum op de Britse troon. Ze vindt dat heel jammer, zei Charles aan het einde van zijn toespraak. "Maar Windsor Castle is maar 20 mijl hiervandaan", vertelde de kroonprins de 22.000 toeschouwers. "Als we hard genoeg juichen, kan ze ons misschien horen. Laten we allemaal meedoen." Erna klonk een luid gejuich van de aanwezigen. Mariah Carey wordt beschuldigd van schending van het auteursrecht vanwege haar kersthit All I Want For Christmas is You uit 1994. Muzikant Andy Stone wil 20 miljoen dollar van haar en van medeschrijver Walter Afanasieff en platenmaatschappij Sony zien omdat hij vijf jaar eerder een kerstnummer uitbracht met precies dezelfde naam. Hoewel de nummers volkomen anders klinken en een andere tekst hebben, vindt Stone dat Mariah Carey de unieke eigenschappen van zijn nummer heeft misbruikt. Daarmee heeft Carey "onterechte winsten" gemaakt en bewust Stones auteursrecht geschonden, vermeldt de aanklacht. Dat liedjes dezelfde titel hebben, is niet ongebruikelijk. Zo staat All I Want For Christmas is You 177 keer vermeld in het Amerikaanse auteursrechtenregister. Dit is de versie van Stone: Fijne pinksterzondag!||https://nos.nl/artikel/2431478-wekdienst-5-6-schiphol-verwacht-weer-topdrukte-navo-oefening-in-oostzee
2022-06-05||Grote babymelkfabriek in VS weer open, hoop op einde aan tekorten|| Fabrikant Abbott heeft de productie hervat in de babymelkpoederfabriek in Michigan die ruim drie maanden geleden werd gesloten. De hoop is dat de heropening een einde maakt aan de grote tekorten aan babyvoeding in de VS. Abbott sloot het complex medio februari na bacteriële infecties bij vier baby's, van wie er twee overleden. Volgens de Amerikaanse voedselwaakhond FDA kwamen de infecties mogelijk door een productiefout in de fabriek in Michigan. De maatregel, gecombineerd met een terugroepactie, leidde tot grote tekorten aan babyvoeding. De fabriek in Michigan was verantwoordelijk voor 25 procent van de Amerikaanse babymelkpoederproductie. President Biden zette vorige maand een wet uit de Koreaoorlog in om de tekorten tegen te gaan. Met de wet kan een president eisen dat bepaalde producenten voorrang krijgen bij leveringen van ingrediënten of onderdelen. Ook werd het gemakkelijker gemaakt om babyvoeding uit het buitenland te importeren. Volgens fabrikant Abbott wordt inmiddels voldaan aan alle voorwaarden van de FDA. "Het is onze voornaamste prioriteit om veilige en hoogwaardige melk te leveren aan gezinnen in de Verenigde Staten", staat in een verklaring. De hervatting van de productie betekent nog niet dat er al direct weer babymelkpoeder uit de fabriek in Michigan in de schappen ligt. Dat duurt waarschijnlijk nog een week of drie.||https://nos.nl/artikel/2431477-grote-babymelkfabriek-in-vs-weer-open-hoop-op-einde-aan-tekorten
2022-06-05||Duitse politie verwacht geen doden meer te vinden onder trein Garmisch|| De Duitse autoriteiten gaan ervan uit dat er geen slachtoffers meer liggen onder de trein die vrijdag verongelukte in Beieren. Gistermiddag werd de vijfde dode geborgen en aangenomen wordt dat het daarbij blijft. Er zijn nog wel zeven vermisten. De verwachting is dat zij ofwel ongedeerd elders zijn en zich nog niet hebben gemeld, ofwel gewond in het ziekenhuis liggen en nog niet zijn geïdentificeerd. De dubbeldekstrein ontspoorde vrijdag bij Garmisch-Partenkirchen, waardoor enkele wagons kantelden. Vier vrouwen en een man kwamen om het leven. Verder raakten zeker 44 inzittenden gewond. De oorzaak van het ongeluk is nog altijd niet exact duidelijk. De autoriteiten gaan uit van een technisch defect. Het bergen van de ontspoorde treindelen is voorlopig overigens nog niet klaar. De politie denkt dat dat zeker nog een paar dagen duurt.||https://nos.nl/artikel/2431475-duitse-politie-verwacht-geen-doden-meer-te-vinden-onder-trein-garmisch
2022-06-05||Biden geëvacueerd uit vakantiehuis vanwege overvliegend vliegtuig|| President Biden en zijn vrouw zijn korte tijd geëvacueerd geweest uit hun vakantiewoning in Delaware nadat een privévliegtuig in de buurt was gesignaleerd. Toen bleek dat er geen gevaar was, kon het echtpaar terug. De Bidens verblijven dit pinksterweekend in hun huis in Rehoboth Beach en zoals gebruikelijk bij presidentiële reizen buiten Washington gelden er vluchtbeperkingen. In een straal van 10 mijl (16 kilometer) om hun verblijf mag er niet gevlogen worden en in een straal van 30 mijl slechts beperkt. Gistermiddag bleek dat een vliegtuig de beperkingen schond. Hierop werd het presidentiële echtpaar geëvacueerd met een colonne auto's, wat volgens persbureau Reuters tot enige opschudding in het dorp leidde. Het Witte Huis stelt in een verklaring dat het een voorzorgsmaatregel betrof en dat er geen gevaar was voor de president. Het betreffende vliegtuig is weggeleid door de Secret Service. Het zou zijn gegaan om een vergissing van de piloot. Die wordt nog wel nader ondervraagd.||https://nos.nl/artikel/2431474-biden-geevacueerd-uit-vakantiehuis-vanwege-overvliegend-vliegtuig
2022-06-05||'Retegrappige' Stefan Hendrikx wint Leids Cabaret Festival|| De juryprijs bij de 43ste editie van het Leids Cabaret Festival is gewonnen door Stefan Hendrikx. "Als Stefan Hendrikx opkomt, zie je meteen dat we te maken hebben met een allround performer", staat in het juryrapport. "Hij is retegrappig." De 31-jarige Hendrikx trad in de finale in de schouwburg in Leiden op met een programma over wat hij zelf noemt "man zijn in een post-apocalyptische samenleving". De jury waardeerde het vooral dat dit thema niet door de strot van de toeschouwer wordt geduwd, zei jurylid Nina de la Croix in NOS Met het Oog op Morgen. "Het is niet moralistisch, maar humoristisch." De in Venlo geboren Hendrikx studeerde in 2013 als cabaretier af aan de Koningstheateracademie in Den Bosch en beoefende sindsdien vooral improvisatiecabaret. Met collega-cabaretier Andries Tunru en pianist Joep Hullegie vormt hij het improvisatiecollectief Beperkt Houdbaar. Hendrikx ziet in Nederland mensen als Daniël Arends en Henry van Loon als voorbeelden, zei hij in het Oog. Jurylid De la Croix denkt dat hij qua succes best in hun voetsporen zou kunnen treden. "Hij heeft alle facetten waarvan ik denk: dit zou weleens een grote kunnen worden." Ook de twee andere finalisten van het Leids Cabaret Festival vielen overigens in de prijzen. Piet van Eeghen kreeg de publieksprijs en Celine Schrama de studentenprijs. Het was voor het eerst in de geschiedenis van het festival dat de prijzen werden verdeeld onder alle finalisten. Het Leids Cabaret Festival werd in 1978 voor het eerst georganiseerd en heeft als doel om jong cabarettalent een opstap naar een groter publiek te bieden. Eerdere winnaars zijn Erik van Muiswinkel, Najib Amhali en Sanne Wallis de Vries. Bij de vorige editie, in 2020, won Lisa Ostermann alle drie de prijzen.||https://nos.nl/artikel/2431473-retegrappige-stefan-hendrikx-wint-leids-cabaret-festival
2022-06-05||Prins Charles brengt eerbetoon aan 'mummy' op jubileumconcert|| De Britse prins Charles heeft op het jubileumconcert bij Buckingham Palace een eerbetoon gebracht aan zijn moeder, koningin Elizabeth. "U huilt en lacht met ons, en belangrijker nog, u bent er voor ons geweest, deze zeventig jaar." Charles, met zijn vrouw Camilla aan zijn zijde, bedankte mummy namens de hele wereld. Het dienen van het Britse volk is de reden dat ze iedere dag opstaat, zei hij. "U zwoer om uw hele leven te dienen, en dat doet u nog steeds. Daarom zijn we hier. Dat vieren we vanavond." Verschillende grote sterren traden op tijdens het concert: De 96-jarige koningin zelf was om gezondheidsredenen niet bij het concert ter ere van haar zeventigjarige jubileum op de Britse troon. Ze vindt dat heel jammer, zei Charles aan het einde van zijn toespraak. "Maar Windsor Castle is maar 20 mijl hiervandaan", vertelde de kroonprins aan de 22.000 toeschouwers. "Als we hard genoeg juichen, kan ze ons misschien horen. Laten we allemaal meedoen." Erna klonk een luid gejuich van de aanwezigen. Elizabeth was zelf weliswaar niet bij het concert, maar aan het begin was ze toch even te zien. In een opgenomen filmpje dronk ze thee met beertje Paddington en onthulde ze dat ze zijn voorliefde voor marmalade sandwiches deelt. Paddington was niet de enige ster die meewerkte aan het concert op de derde dag van de festiviteiten ter ere van Elizabeths platina jubileum. Toepasselijk genoeg trad ook de rockband Queen op, net als onder anderen Alicia Keys en Rod Stewart. Het concert werd afgesloten door Diana Ross. Morgen is de laatste dag van de jubileumvieringen. De dag zal in het teken staan van festiviteiten in buurten en straten.||https://nos.nl/artikel/2431472-prins-charles-brengt-eerbetoon-aan-mummy-op-jubileumconcert
