2022-06-07||Weer slapen asielzoekers op stoelen in Ter Apel, chaotische situatie houdt aan|| Opnieuw hebben asielzoekers die zich wilden melden bij het landelijk aanmeldcentrum in Ter Apel de nacht doorgebracht op een stoel. Het gaat om zeker honderd mensen in de wachtruimte van de IND en in de recreatiezaal. Jacqueline Engbers, woordvoerder van het Centraal Orgaan opvang asielzoekers (COA), zei gisteravond te hopen dat er niet nog veel mensen aan zouden komen, want "op een gegeven moment zitten we vol". "In theorie zou het kunnen dat er vannacht mensen buiten moeten slapen, maar ik hoop het niet", zei Engbers. De afgelopen dagen was het relatief rustig in Ter Apel. Er verbleven minder asielzoekers dan het toegestane maximumaantal van 2000. Maar het COA vreesde al dat deze situatie tijdelijk zou zijn. Engbers zei tegen RTV Noord dat dit onder meer komt doordat bepaalde tijdelijke opvanglocaties sluiten, waardoor asielzoekers vanuit Ter Apel niet overgeplaatst kunnen worden. Verder komen asielzoekers die naar crisisnoodopvanglocaties zijn overgebracht weer terug naar Ter Apel om het asielproces verder in te gaan. Ook is het volgens Engbers "niet zomaar mogelijk" om mensen uit het aanmeldcentrum te laten vertrekken, omdat het COA zicht poogt te krijgen welke stappen mensen nog in Ter Apel moeten doorlopen. Ze zonder die tussenstap naar reguliere opvangplekken sturen, "maakt het soms chaotischer", zegt Engbers. Ze vreest dat de komende nachten "lastig" worden. Daar komt bij dat de 600 extra crisisnoodopvangplekken die veiligheidsregio's hebben georganiseerd een week verlichting hebben kunnen brengen in plaats van de verwachte twaalf weken. De extra crisisplekken werden gecreëerd na overleg binnen het Veiligheidsberaad, waarin werd afgesproken dat vier veiligheidsregio's per toerbeurt de gevraagde 600 plekken zouden vrijmaken. Gisterochtend bleek na overleg binnen het beraad al dat de 600 plekken mogelijk onvoldoende zouden zijn, waarna werd besloten om te kijken of het aantal veiligheidsregio's per toerbeurt uitgebreid kan worden. Dat zou nog eens extra 300 crisisplekken moeten opleveren. Medio mei werd voor de buitenwereld zichtbaar hoe groot de problemen zijn in het overvolle aanmeldcentrum. Tientallen asielzoekers lagen toen op het grasveld voor de COA-opvang. De asielzoekers, gewikkeld in dekens, dreigden de nacht in de buitenlucht te moeten doorbrengen. Pas uren later werden ze alsnog binnengelaten om de rest van de nacht door te brengen in de wachtkamer van de IND.||https://nos.nl/artikel/2431847-weer-slapen-asielzoekers-op-stoelen-in-ter-apel-chaotische-situatie-houdt-aan
2022-06-07||Strafeis zaak Peter R. de Vries: 'Levenslang voor één moord nog nooit opgelegd'|| "Dwars door die kk hoofd en lichaam. Hij is dood". Met die woorden zou Delano G. kort na de moord hebben laten weten dat hij Peter R. de Vries had omgebracht. Het bericht werd volgens justitie op 6 juli vorig jaar om 19.30 uur door G. verstuurd vanuit een rijdende auto in Amsterdam. "Alles spoot. Die bloed. Iedereen gillen", appte G. volgens justitie. De 22-jarige G. is een van de twee verdachten tegen wie het OM vandaag levenslang eiste. De andere man, een 36-jarige Pool, moet van justitie dezelfde straf krijgen omdat hij als chauffeur en verkenner fungeerde rond de aanslag. Dat het OM twee keer levenslang heeft geëist, verbaast Sven Brinkhoff, hoogleraar strafrecht aan de UvA in Amsterdam, niet. "Als je zo'n boegbeeld op deze manier doodt, levert dat maatschappelijk enorme onrust op. Het OM voelt een plicht om die onrust te adresseren en daar past volgens hen maar één straf bij: levenslang." Het is de zwaarst mogelijke eis: levenslang betekent in Nederland daadwerkelijk levenslang. Sinds 2016 wordt wel na 25 jaar cel beoordeeld of iemand mag gaan werken aan een mogelijke terugkeer in de maatschappij, maar dat is allerminst zeker. "Sinds 2016 is de levenslange straf iets minder ingrijpend, wellicht heeft dat bij het OM ook meegespeeld, toen het besloot voor de zwaarste straf te gaan." Justitie twijfelde lang of het 30 jaar cel of levenslang moest worden, bleek vandaag in de rechtbank. Zowel justitie als Brinkhoff ziet parallellen met de zaak rond de moord op advocaat Derk Wiersum, in 2019. Ook daarin werd tegen de verdachten levenslang geëist. Wiersum werd net als De Vries op straat doodgeschoten en de moord bracht een schok teweeg in de samenleving. "De zaak-Wiersum was een moord van hetzelfde kaliber", zegt Brinkhoff. Hij vindt het dan ook niet vreemd dat ook tegen de verdachten van de moord op De Vries levenslang wordt geëist. De officier van justitie verwees in het requisitoir meermaals naar Wiersum. Volgens justitie past de moord op De Vries in hetzelfde rijtje, net als de moord op de broer van een kroongetuige. Alle drie de zaken zijn volgens het OM terug te voeren naar het Marengo-proces tegen Ridouan Taghi. "Hoe groot is de kans op louter toeval bestaat? Hoe kan dit niet met elkaar te maken hebben?" zei de officier. De officier merkte vandaag nog iets anders op. "Er is een opwaartse trend bij het opleggen van straffen in dit soort zaken". Ook Brinkhoff ziet dat. "Sinds enkele jaren worden steeds zwaardere straffen geëist. Dit zien we onder meer in Marengo. De moorden op Wiersum en De Vries worden gezien als een aanslag op de rechtsstaat die de zwaarst denkbare straf verdient." De officier sprak van een "glashelder signaal" dat moorden om angst en terreur te zaaien niet worden getolereerd. Wie op 6 juli precies welke rol vervulde, leek vandaag minder relevant. Hoewel het G. was die volgens het OM meerdere keren op De Vries schoot, had chauffeur en 'spotter' E. evengoed een belangrijk aandeel. Brinkhoff: "Het is juridisch mogelijk om ook degene die niet de trekker overhaalde als dader van deze moord te bestempelen." Toch is het volgens de hoogleraar nog maar de vraag of de twee verdachten tot levenslang worden veroordeeld. Dat komt vooral doordat voor een enkelvoudige moord in Nederland nooit levenslang wordt opgelegd. Ook hier is de zaak-Wiersum waarschijnlijk leidend, zegt Brinkhoff. Daarin werd uiteindelijk twee keer een celstraf van 30 jaar uitgedeeld. "De moord op Peter is gruwelijk en bruut, maar voor één moord wordt tot op heden geen levenslang opgelegd." Brinkhoff vervolgt: "We zien over de gehele linie dat rechters nu zwaarder straffen dan ooit. Maar de stap om voor een enkelvoudige moord levenslang op te leggen, is nog niet eerder gezet." De moordenaar van Theo van Gogh, Mohammed Bouyeri, werd in 2004 weliswaar veroordeeld tot een levenslange gevangenisstraf, maar in zijn geval was sprake van moord met een terroristisch oogmerk. Bovendien werd hij ook veroordeeld voor poging tot moord op meerdere agenten en omstanders. De zaak-De Vries gaat op 15 juni verder met onder meer de pleidooien van de advocaten van de verdachten. De rechtbank wil op 14 juli uitspraak doen.||https://nos.nl/artikel/2431846-strafeis-zaak-peter-r-de-vries-levenslang-voor-een-moord-nog-nooit-opgelegd
2022-06-07||Merkel noemt oorlog grote tragedie, maar verwijt zichzelf niets|| Angela Merkel staat achter haar keuze om als bondskanselier van Duitsland contact te onderhouden met de Russische president Poetin, ook al heeft dat de oorlog in Oekraïne niet kunnen voorkomen. "Terugkijkend ben ik blij dat ik niet hoef te zeggen: 'ik heb te weinig geprobeerd om een gebeurtenis als deze te voorkomen' ", zei Merkel bij een podiumgesprek in Berlijn. Het was het eerste grotere optreden van Merkel sinds ze in december afzwaaide als leider van Duitsland. Na de inval van Rusland in Oekraïne kreeg de oud-bondskanselier kritiek dat ze te soft voor Rusland was geweest. "Ik heb het gelukkig voldoende geprobeerd", zei ze over haar diplomatieke inspanningen. "Dat geeft me een zekere rust. Ik zou me vreselijk voelen als ik had gezegd: 'ach, met Poetin hoef je niet te praten'." Tegelijkertijd erkende ze dat het niet is gelukt om een veiligheidsmechanisme te creëren dat een oorlog had voorkomen. Merkel noemde de oorlog bij het podiumgesprek een grote tragedie en een brute schending van het internationaal recht. Ze verdedigde ook haar besluit om een eventuele NAVO-toetreding van Oekraïne in 2008 tegen te houden. Dat zou Poetin als oorlogsverklaring hebben gezien, zei ze. Poetin leidt Rusland sinds 2000 en was dus in de hele regeerperiode van Merkel (2005-2021) een gesprekspartner. Bij een van de eerste ontmoetingen werd Merkel al duidelijk dat Poetin het uiteenvallen van de Sovjet-Unie als de ergste gebeurtenis van de 20ste eeuw had gezien. Hun totaal andere kijk daarop bleef tussen hen in staan, vertelde ze in deze anekdote: Bij het gesprek ging het ook om Merkels nieuwe leven, zonder volle agenda en verplichtingen. Zo zei ze dat ze na haar vertrek vijf weken aan de Oostzee is bijgekomen, in Italië musea heeft bezocht en droomt van reizen. Merkel, die op school Russisch leerde, had in haar nieuwe levensfase ook een reis willen maken met de Transsiberië Express. "Maar dat zal niet meer gaan."||https://nos.nl/artikel/2431840-merkel-noemt-oorlog-grote-tragedie-maar-verwijt-zichzelf-niets
2022-06-07||Britse journalist vermist in Braziliaanse Amazone, grote zoekactie gestart|| De Braziliaanse politie is een strafrechtelijk onderzoek gestart naar de vermissing van de Britse journalist Dom Phillips en Bruno Pereira, een kenner van oorspronkelijke bewoners in de Amazone. Vier getuigen die het tweetal vlak voor hun verdwijning hebben gezien, zijn inmiddels gehoord. Phillips en Pereira raakten zondag vermist in de Javario-regio van de Braziliaanse Amazone, een afgelegen gebied van het regenwoud nabij de grens met Peru. Het tweetal is voor het laatst gezien toen ze op een bootje stapten waarmee ze over de Itaqui-rivier naar Atalaia do Norte zouden varen, een stadje met zo'n 14.000 bewoners. Drie uur na hun vertrek hadden ze in het stadje moeten zijn. Maar toen zij er acht uur later nog niet waren, sloeg de Univaja alarm. Dat is een koepelorganisatie van oorspronkelijke bewoners van het regenwoud. Daarop stuurde de marine reddingswerkers naar het gebied waar de mannen voor het laatst gezien zijn. Ook de regionale politie en de nationale garde zijn gemobiliseerd. Bewoners van het gebied en milieuactivisten hebben zelf lokale zoekacties opgezet. De familie van Pereira roept de Braziliaanse autoriteiten op om zo snel mogelijk alle middelen in te zetten om het tweetal te vinden. "Elke minuut telt", aldus de familie. De Braziliaanse president Bolsonaro zegt alles in het werk te willen stellen om het tweetal te vinden. Hij noemt de reis van Phillips en Pereira een "avontuur dat niet aan te raden is." In het gebied waar Phillips en Pereira vermist worden, zijn ook drugsbendes actief. Phillips, die onder meer schrijft voor The Guardian en The New York Times, was in het afgelegen gebied op reportage voor een boek waar hij aan werkt. De journalist schrijft al jaren over geweld tegen oorspronkelijke bewoners van de Amazone en over aantasting van het milieu als het gevolg van illegale mijnbouw en houtkap. Phillips was samen met Pereira op reis, die behalve deskundige ook beschermer is van oorspronkelijke bewoners van het regenwoud. De twee zouden kort voor hun verdwijning zijn bedreigd door illegale houtkappers en mijnwerkers die actief zijn in het gebied, en die onder president Bolsonaro steeds meer ruimte kregen om in het regenwoud hun gang te gaan. Mensen die zich in de Amazone inzetten tegen milieuvervuiling en ontbossing, worden al langer bedreigd. In 2020 zijn in Brazilië twintig milieuactivisten vermoord, blijkt uit cijfers van Global Witness. de organisatie brengt de moorden in verband gebracht met de inzet van deze activisten tegen illegale houtkap en mijnbouw. Driekwart van deze moorden werden gepleegd in de Amazone.||https://nos.nl/artikel/2431839-britse-journalist-vermist-in-braziliaanse-amazone-grote-zoekactie-gestart
2022-06-07||Gebrekkig spooronderhoud leidde tot ontspoorde trein bij Groningen|| Een trein van Arriva die vorig jaar zomer bij station Groningen ontspoorde, reed van de rails door een combinatie van gebrekkig onderhoud en onvoldoende toezicht op de staat van het spoor. Dat concludeert spoorbeheerder ProRail na onderzoek. De trein liep op 27 juni kort na het verlaten van het station in de richting van Roodeschool uit de rails. De passagiers konden de trein verlaten via het achterste deel, dat nog naast het perron stond. Niemand raakte gewond. Vanwege het incident was het treinverkeer ook een groot deel van de volgende dag gestremd. Een week na het ongeluk concludeerde ProRail dat een defect aan het treinspoor de oorzaak was van de ontsporing. Bij een wissel was de spoorwijdte te groot. De rails lagen zo ver uit elkaar dat een trein er niet meer veilig overheen kon rijden. Deze verwijding was over het hoofd gezien, stelde ProRail toen. Na uitgebreid onderzoek, door de spoorbeheerder zelf, is nu duidelijk geworden hoe dat kwam, schrijft RTV Noord. Een van de redenen was dat het onderhoud aan het spoor op de bewuste plek lang was uitgesteld. "ProRail en de aannemer die het werk uitvoert, voerden onvoldoende inspecties uit om te zien of het spoor nog veilig berijdbaar was", stelt de spoorbeheerder nu zelf. "Ook liet de aannemer na om extra onderhoudswerkzaamheden uit te voeren aan het verouderde spoor." De laatste uitgebreide beoordeling van het spoor door ProRail was in 2008, blijkt uit het rapport. Na die tijd gebeurde dat niet meer, omdat het centraal station van Groningen zou worden verbouwd. Het spoor moest in de tussentijd door een aannemer van ProRail worden onderhouden en blijven voldoen aan de minimale veiligheidseisen, maar dat gebeurde niet. De spoorbeheerder rekent dit zichzelf aan: "Voor het in stand houden van het spoor vertrouwt ProRail te veel op het proces van de aannemer en inspecties." Ook werd het spoor op het station 's avonds en 's nachts gebruikt om treinen te parkeren. Daardoor konden zogenoemde meettreinen, treinen die de actuele stand van het spoor meten, de rails niet onderzoeken. "Sinds 2008 is er al geen meettrein meer over dit deel van het spoor gereden", schrijft ProRail. Dat die meetgegevens ontbraken, komt volgens de spoorbeheerder doordat zowel de aannemer als ProRail niet over het ontbreken van de meetgegevens hebben gecommuniceerd. Verder blijkt uit het rapport dat verschillende onderhoudsacties niet tijdig zijn uitgevoerd. In 2016 waren al 'kritische waarden' vastgesteld door de aannemer, maar dat leidde niet tot onderhoud, aldus ProRail. Ook bleek dat de bevestiging van de spoorstaven niet op orde was, de aannemer inspecties niet heeft uitgevoerd, en de inspecties van ProRail niet afdoend waren.||https://nos.nl/artikel/2431837-gebrekkig-spooronderhoud-leidde-tot-ontspoorde-trein-bij-groningen
2022-06-07||Dode gevonden in het water bij Biddinghuizen|| De politie heeft vanavond in het water in Biddinghuizen een lichaam gevonden. De identiteit van de dode is nog niet vastgesteld. Omroep Flevoland schrijft dat het lichaam werd aangetroffen tijdens een zoekactie naar een 39-jarige man uit Apeldoorn, die sinds zaterdag wordt vermist. Hij was het laatst gezien bij het christelijke evenement Opwekking op het festivalterrein in Biddinghuizen. Lopend en in verwarde toestand had hij het terrein verlaten. Het lichaam werd gevonden vlak bij het terrein waar het evenement werd gehouden. De politie houdt er rekening mee dat het gevonden lichaam van de vermiste man is, onderzoek moet dat nu uitwijzen. Het gebied is afgezet voor nader onderzoek.||https://nos.nl/artikel/2431832-dode-gevonden-in-het-water-bij-biddinghuizen
2022-06-07||EU na tien jaar akkoord over vrouwenquotum voor bedrijfstop|| De EU komt met een vrouwenquotum voor de Europese bedrijfstop. Het Europees Parlement en de lidstaten zijn het daar over eens geworden. Vooral bedrijven in landen als Cyprus, Estland en Malta zullen het aantal vrouwen in de top flink moeten opvoeren om te voldoen aan de gemaakte afspraken. Voor Nederland lijkt er niet direct iets veranderen. De onderhandelingen over het quotum hebben, met tussenpozen, tien jaar geduurd. Nederland was een van de landen die lang dwarslagen. Dat standpunt veranderde in februari. Als het Europese quotum eenmaal is ingevoerd, moeten Europese beursgenoteerde bedrijven ervoor zorgen dat 40 procent van hun commissarissen vrouw is, of dat een derde van zowel hun commissarissen als bestuurders vrouw is. Voor onder meer Frankrijk, België, Italië, Portugal en Zweden is dat een makkelijke opgave. Daar ligt het gemiddeld aantal vrouwelijke commissarissen al boven de 40 procent. Maar landen als Estland en Cyprus - waar ruim negen op de tien commissarissen man is - moeten de komende jaren flink aan de bak. Naar verwachting wordt de Europese wet in 2024 van kracht. Namens het Europees Parlement zat PvdA'er Lara Wolters aan de onderhandelingstafel. "Na lang tegenstribbelen door onder meer Nederland, zetten we eindelijk bindende middelen in voor meer gelijkheid tussen mannen en vrouwen. Een noodzakelijke stap, want de cijfers laten zien dat gelijkheid in het bedrijfsleven niet vanzelf komt." Ook commissievoorzitter Ursula von der Leyenis reageerde opgetogen: Voor Nederland gaat niet direct iets veranderen, zegt het ministerie. Hier geldt sinds 1 januari al een vrouwenquotum. Nederlandse beursgenoteerde bedrijven moeten bij het aanstellen van een nieuwe commissaris erop letten dat een op de drie commissarissen vrouw is. Daarnaast moeten de vijfduizend grootste ondernemingen streefcijfers opstellen om de verhouding tussen mannen en vrouwen in hun bestuurlijke top en subtop meer in balans te brengen. In februari wees de Nederlandse overheid op een uitzonderingsclausule in het Europese wetsvoorstel. Die zou ervoor kunnen zorgen dat de huidige Nederlandse wet voldoende is. Of die clausule in de uiteindelijke wetstekst is gekomen en inderdaad voor Nederland geldt, is nog niet duidelijk. De tekst wordt pas openbaar als het Europees Parlement en de Raad van de EU ook formeel hebben ingestemd.||https://nos.nl/artikel/2431829-eu-na-tien-jaar-akkoord-over-vrouwenquotum-voor-bedrijfstop
2022-06-07||'Misbruik van Oekraïense vluchtelingen in Amsterdam' • Duitsland wil oostflank NAVO versterken|| Een Oekraïense mensenrechtenorganisatie plaatste vandaag een ingezonden foto op Twitter van een scholiere in een galajurk, poserend bij haar gebombardeerde middelbare school. De inzender van de foto schrijft op Facebook dat het om haar nichtje Valerie gaat, die dit jaar eindexamen zou doen en rond deze tijd haar feestelijke diploma-uitreiking zou hebben. De foto zou gemaakt zijn in Charkov, bij dezelfde school waar leerlingen gisteren een wals dansten. Oekraïense strijdgroepen halen met online filmpjes van gevechtsacties met drones veel geld op. Dat blijkt uit een analyse van de NOS. De filmpjes verschijnen de laatste weken op Twitter, Facebook, YouTube en Telegram. Sommige kijkers doneren geld aan de strijdgroepen, vaak in cryptovaluta. Met dat geld worden consumentendrones gekocht die - uitgerust met granaten - worden ingezet om Russische militairen en materieel op te blazen. Het aantal gemeentelijke opvangplekken voor vluchtelingen uit Oekraïne is gedaald tot onder de 50.000. Uit de nieuwste cijfers van het ministerie van Justitie en Veiligheid blijkt dat het aantal met ruim 2700 is afgenomen tot 47.854. Vorige week waren er nog 50.596 opvangplekken. Gemeenten moeten juist toe naar 75.000 opvangplekken, zoals afgesproken met het kabinet. Het aantal Oekraïners dat van een gemeentelijke opvanglocatie gebruikmaakt, is sinds vorige week donderdag gestegen met 171 (naar 41.503 mensen). Dat betekent dat er op dit moment nog ruimte is in de opvanglocaties. Het Amsterdamse college heeft signalen ontvangen over Oekraïense vluchtelingen in de hoofdstad die slachtoffer zijn van misbruik en mensenhandel. Dat schrijft burgemeester Halsema in een reactie op vragen uit de raad. Zo doet de politie onderzoek naar de aanranding van een Oekraïense vrouw in een woning. Ook zijn er mogelijke ronselaars gezien en mensen "die zich vreemd gedroegen" nabij of in opvanglocaties voor Oekraïense vluchtelingen. De burgemeester noemt verder een geval van seksuele uitbuiting van twee Oekraïense vrouwen in Den Haag, die eerder in een opvanglocatie in Amstelveen verbleven. Halsema stelt dat er in opvanglocaties nu meer aandacht is voor de risico's die Oekraïense vluchtelingen lopen. "Een groot deel van de beveiligers en werknemers zijn getraind in het herkennen van signalen van mensenhandel. Daardoor is de alertheid verder toegenomen." De burgemeester erkent dat het moeilijk is om toezicht te houden op vluchtelingen die bij mensen thuis worden opgevangen. Het Amerikaanse ministerie van Financiën heeft bekendgemaakt dat Amerikanen geen investeringen meer mogen doen op de geldmarkt in Russische belangen. Het opkopen van een Russische schuld of het aanschaffen van aandelen in Russische bedrijven is nu verboden. Daarmee worden de beperkingen die Rusland zijn opgelegd verder aangescherpt. De VS neemt deze maatregel "in overeenstemming met het doel om Rusland de financiële middelen te ontzeggen die het nodig heeft om zijn meedogenloze oorlog tegen Oekraïne voort te zetten". De Russische minister van Defensie Sjojgoe zegt dat er nu een verbinding over land is van Rusland naar de Krim. De route loopt door gebied dat de Russen hebben bezet in het zuiden van Oekraïne. Sjojgoe zegt dat ook voor de hervatting van het treinverkeer van Rusland via de Donbas naar de Krim al de nodige voorbereidingen zijn getroffen. Hij zei niet wanneer de treinen weer gaan rijden. De Duitse bondskanselier Scholz heeft Litouwen militaire steun toegezegd voor de verdediging van het land tegen een eventuele Russische aanval. Er worden voorbereidingen getroffen om de NAVO-gevechtseenheid in Litouwen uit te breiden tot de grootte van een "robuuste gevechtsbrigade", zeiden Scholz, de Litouwse president Gitanas Nauseda en de premiers van Letland en Estland na een ontmoeting in Vilnius. "In het geval van een Russisch aanval zullen we het NAVO-territorium tot op de centimeter verdedigen", zei Scholz. De Baltische staten liggen in de frontlinie, zei de Litouwse president. "Maximale paraatheid en versterkte operationele troepen in onze regio zijn de sleutel tot de veiligheid van het hele bondgenootschap." Een brigade bestaat uit 3000 tot 5000 militairen. Op dit moment is een bataljon van 1600 militairen onder leiding van Duitsland in Litouwen gestationeerd. Het officiële besluit om de oostflank van de NAVO te versterken zal worden genomen op de NAVO-top in Madrid eind van de maand. Oekraïense vluchtelingen in Nederland hebben vooral werk gevonden in de horeca en via uitzendbureaus, meldt het UWV. In april kwamen daarover 4300 meldingen en sinds begin mei nog eens 8900. De meesten werken in de regio's Groot Amsterdam, Haaglanden en Rijnmond. Ook in de zakelijke dienstverlening en in transport en logistiek werken Oekraïners. Bijna de helft vindt werk via het uitzendbureau. Dat biedt vooral werk als productiemedewerker, schoonmaker of magazijnmedewerker. Werkgevers hoeven sinds 1 april voor Oekraïense medewerkers geen tewerkstellingsvergunning aan te vragen, wel geldt een meldplicht bij het UWV. Ongeveer twaalf Russische officieren zijn vervolgd voor het inzetten van zo'n 600 dienstplichtigen in Oekraïne, maakt het Kremlin bekend. Welke straf ze krijgen, is niet duidelijk. De Russische president Poetin heeft altijd ontkend dat jonge mannen met dienstplicht worden ingezet voor de "speciale militaire operatie in Oekraïne". Volgens de president bestaan de troepen alleen uit beroepsmilitairen. In maart moest het Russische ministerie van Defensie echter erkennen dat sommige dienstplichtigen naar het front waren gestuurd; volgens het ministerie ging dit per ongeluk en werden ze zo snel mogelijk teruggehaald. Jeugdjournaal-verslaggever Noortje Deutekom is in Irpin, een van de steden die het zwaarst zijn getroffen. Ook de basisschool van Mykyta en Hlib is verwoest door het Russische leger. "We wonen hier al ons hele leven. Toen kwamen de monsters en bombeerden alles. Het doet zeer", zegt Hlib. Bekijk de video:  Oekraïne kan vanwege de Russische blokkade aan de Zwarte Zee slechts 2 miljoen ton graan per maand exporteren, kondigt het Oekraïense ministerie van Landbouw aan. Normaal gezien exporteert Oekraïne 5 miljoen ton graan per maand. Eerder werd al bekend dat door de blokkade 20 miljoen ton graan ligt te wachten in Oekraïense pakhuizen. Zelfs als de blokkade meteen opgeheven zou worden, duurt het nog zes maanden voordat de handelsroute veiliggemaakt kan worden, meldt het ministerie. Dat komt door de mijnen die Rusland in de Zwarte Zee zou hebben gelegd. De Verenigde Naties willen een veilige scheepvaartcorridor aanleggen die export weer mogelijk maakt. Er is echter discussie over wie de zeemijnen moet ruimen. Turkije heeft zich als bemiddelaar tussen de twee partijen opgeworpen. De minister van Defensie van dat land maakte vandaag bekend dat de onderhandelingen lopen en dat het Turkse leger eventueel als waarnemer op de Zwarte Zee zou kunnen dienen. De burgemeester van Severodonetsk noemt de situatie in de stad "moeilijk". "Onze strijdkrachten hebben hun posities versterkt, ze houden nog stand", zegt de burgemeester van de stad in de regio Loegansk op de Oekraïense televisie. Volgens hem stuurt Rusland meer militairen, om zo de hele stad in beslag te nemen. De Oekraïense president Zelensky zei vannacht dat Russische troepen in de stad in de meerderheid zijn. Volgens het Britse ministerie van Defensie hebben de Oekraïense strijdkrachten enkele delen van de stad heroverd, maar gaan de Russische militairen waarschijnlijk terreinwinst boeken in de oostelijke gebieden. Rusland is waarschijnlijk van plan om de regio rondom Severodonetsk af te sluiten van zowel het noorden als het zuiden, schrijft het ministerie verder. Hevige gevechten en constante bombardementen hebben de Oost-Oekraïense stad Lysytsjansk verwoest. Het is een van de laatste delen van de Loegansk-regio die nog in handen zijn van het Oekraïense leger. Bekijk de beelden:  De autoriteiten van Fiji hebben een superjacht met een waarde van 300 miljoen dollar (281 miljoen euro) overgedragen aan het Amerikaanse ministerie van justitie, meldt persbureau Reuters. Het jacht was vorige maand in Fiji in beslag genomen in opdracht van de VS, als onderdeel van de sancties tegen de Russische president Poetin en de rijke zakenlieden die hem steunen. De Amerikaanse autoriteiten menen dat het schip toebehoort aan de oligarch Soelejman Kerimov. Russische advocaten ontkennen dit en zeggen dat een andere oligarch, tegen wie geen sancties lopen, de eigenaar is. Sinds de inbeslagname lag het luxeschip in een haven in Fiji, maar vanwege de hoge onderhoudskosten besloot de rechter dat het te duur werd om het schip in het land te houden. Het jacht is aan de Amerikanen overgedragen en zal het land verlaten. Dit zou het jacht zijn van Kerimov, de Amadea. De foto werd half april genomen in de Queens Wharf in Lautoka in Fiji. De Amerikaanse minister van Buitenlandse Zaken Blinken noemt de berichten dat Rusland graan uit Oekraïne steelt om zelf te verkopen "geloofwaardig". Oekraïne had Rusland ervan beschuldigd het graan naar onder meer Syrië en Turkije te exporteren. Volgens de minister past de vermoedelijke diefstal in een breder plan van Rusland; de Russen blokkeren de havens van de Zwarte Zee, waardoor Oekraïne het graan niet via die weg kan exporteren. De enorme hoeveelheden graan per weg en spoor vervoeren blijkt een onmogelijke opdracht. Op een bijeenkomst van de Veiligheidsraad beschuldigde Charles Michel, voorzitter van de Europese Raad, de Russen er gisteren van dat ze een wereldwijde voedselcrisis teweegbrengen. De Russische VN-ambassadeur Nebenzia liep vervolgens boos de vergadering uit.||https://nos.nl/liveblog/2431725-misbruik-van-oekraiense-vluchtelingen-in-amsterdam-duitsland-wil-oostflank-navo-versterken
2022-06-07||Felle kritiek Europarlement op 'herstelmiljarden' Polen|| Het Europees Parlement heeft felle kritiek op het voorstel van de Europese Commissie om Polen onder voorwaarden 35 miljard euro uit het coronaherstelfonds uit te keren. Dat bleek in een debat over de kwestie in Straatsburg. Polen heeft recht op het geld om uit de coronacrisis te komen, maar kreeg het eerder niet omdat het land niet voldeed aan de eisen van een onafhankelijke rechtsstaat. De zorgen spitsen zich vooral toe op de zogenoemde tuchtkamer in Polen. Die kan rechters ontslaan en zelfs vervolgen als ze uitspraken doen die de regering niet bevallen. Volgens het Europees Hof van Justitie is daarmee de rechterlijke macht in het land niet onafhankelijk. Vorige week veranderde de Europese Commissie van mening. Volgens voorzitter Von der Leyen zijn er voldoende voorwaarden aan Polen gesteld die moeten leiden tot het herstel van de rechtsstaat. Daarom kan het geld alsnog worden uitgekeerd. Het overgrote deel van de parlementariërs reageerde kritisch en riep Von der Leyen op het matje. Die was eigenlijk niet van plan om zich in het parlement te verantwoorden. Pas na zware druk kwam ze alsnog. De kritiek was niet mals. Volgens CDA-Europarlementariër Jeroen Lenaers, partijgenoot van Von der Leyen, had Polen meer dan genoeg tijd gekregen om aan de gestelde minimumvoorwaarden te kunnen voldoen, maar is dat volgens hem niet gebeurd. En dus hamerde hij erop dat er geen enkele euro naar Polen mag voordat die eisen wél zijn ingewilligd. D66-Europarlementariër Sophie in t Veld heeft er geen vertrouwen in dat de commissievoorzitter rekening gaat houden met de wens van het parlement om het geld niet uit te keren voordat aan strenge voorwaarden is voldaan. "We hebben hier vijftien moties aangenomen over Polen. Allemaal genegeerd door de Commissie. Denkt u dat dat nu wel zou gebeuren?" Von der Leyen deed haar best om haar beslissing te verdedigen door te zeggen dat er geen geld naar Polen gaat zolang niet aan de gestelde voorwaarden is voldaan. Maar volgens het parlement zijn die voorwaarden niet streng genoeg. Ook niet alle Eurocommissarissen steunden de beslissing van hun voorzitter. Meerdere commissarissen maakten bezwaar, onder anderen de Nederlandse commissaris Frans Timmermans stemde zelfs tegen. De Europarlementariërs verwezen in hun kritiek herhaaldelijk naar de kritiek binnen de Commissie. Vooral van de kant van de Europese conservatieven klonk juist lof voor het besluit. Het Poolse deel van die fractie had wel kritiek, maar dan vooral op de Europarlementariërs die ontevreden waren. "Jullie wonen niet in Polen. Jullie hebben geen idee wat er daar aan de hand is! Wij hebben helemaal geen autoritaire regering en met onze rechtsstaat is niets mis", was de teneur. Het Europees parlement kan de beslissing van de Europese Commissie niet terugdraaien. De 27 lidstaten van de Europese Unie kunnen dat in theorie wel, maar het is niet de verwachting dat dat gebeurt. En daarmee lijkt het er sterk op dat Polen de 36 miljard kan krijgen, als het land aan de gestelde voorwaarden voldoet.||https://nos.nl/artikel/2431827-felle-kritiek-europarlement-op-herstelmiljarden-polen
2022-06-07||Het oudste spoor van Spanje verliest het van de zee|| Ook de Spaanse kust merkt de gevolgen van klimaatverandering. Fellere stormen en een stijgende zeespiegel spoelen stranden weg. Een extra probleem is dat pal langs de kust bij Barcelona de oudste spoorlijn van het land loopt. Velen vrezen dat het spoor het gevecht tegen het water verliest. De verroeste trap aan de kust bij Premià de Mar leidt al lang niet meer naar het strand. Na de laatste treden klotst het zeewater tegen de trap op, al het zand is weggeslagen. "Hier kun je goed zien hoe de kust langzaam maar zeker afslijt", zegt geoloog Joan Manuel Vilaplana. "Hier waren ooit gewoon stranden. Maar ze zijn door de stormen die hier steeds vaker voorkomen verdwenen." Op iets meer dan twee meter achter hem raast een trein voorbij. Het spoor hier loopt pal langs de zee, en dat verergert de problemen in de kuststrook ten noorden van Barcelona. Vilaplana ziet in een oogopslag waarom het mis gaat. "Het spoor zelf verhindert dat stranden weer op natuurlijke wijze aangroeien, met zand en stenen die met rivierwater worden aangevoerd. Dat proces is door de treinrails afgesneden." "Maar ook de spoorlijn zelf is een probleem. Op dagen dat het hier tekeer gaat, is het spoor tegenwoordig de laatste buffer tegen het water. Dat betekent dat je voortdurend de kans op een treinramp hebt." De 50 kilometer spoorlijn tussen Barcelona en het stadje Mataró was de eerste die in Spanje werd aangelegd in opdracht van Catalaanse zakenmensen. Die wilden de kustplaatsen met elkaar verbinden en het vervoer van goederen verbeteren. De eerste rit was in 1848, over een traject ontworpen door Britse ingenieurs. De rails werden geïmporteerd uit Engeland. De snelheid van veertig kilometer per uur was duizelingwekkend voor die tijd. Reizigers en omwonenden merken dat het spoor het zwaar te verduren heeft: De aanleg viel samen met de start van de industriële revolutie, tegenwoordig beschouwd als het begin van de klimaatverandering. "De snelheid waarmee het landschap rond de kust verandert, heeft me enorm verbaasd", zegt Angel Font, wethouder in de kustgemeente Vilassar de Mar. "We zitten middenin een reeks van veranderingen die je al goed kunt voelen. Het zijn geen waarschuwingen meer. Alle veranderingen zijn allang realiteit." "Doordat de stranden zijn verdwenen hebben de boulevards ineens een heel andere functie gekregen. Ze grenzen nu net als het spoor direct aan de Middellandse Zee en worden als het ware een zeewering. Met alle bijbehorende schade die we voortdurend moeten herstellen. De strijd tegen het water hebben we allang verloren." De Spaanse regering, eigenaar van het spoor, is nog niet van plan de lijn te verplaatsen. In 2020 werd nog 12 miljoen euro uitgegeven om een stuk van twee kilometer te herstellen na de schade die de orkaan Gloria aanrichtte. Sommigen zeggen dat dat lapmiddelen zijn die de lijn niet zullen redden. De trein bij Mataró heeft vandaag vertraging, al is dat dagelijkse kost, zeggen reizigers op het perron. "Iedere dag is er wel een probleem", zegt een vrouw. "Ik weet niet beter dan dat ik heel veel tijd voor de rit moet uittrekken." Om de haverklap ligt de boel plat, klaagt een andere reiziger. "Is het niet omdat ze met onderhoud bezig zijn, dan wel vanwege het slechte weer. De zee komt steeds verder. De hele tijd worden stukken weggeslagen." Eenmaal in de trein schiet een betoverend landschap voorbij. Dichter bij de zee kan een reiziger niet komen. Het zeewater lijkt tot de raampjes te komen. Vergis je niet, de situatie is onhoudbaar, zegt de geoloog Vilaplana. "De dagen van deze spoorlijn zijn geteld. We kunnen straks niet anders dan de hele lijn afbreken en hem in het binnenland opnieuw aanleggen. Ook al kost dat straks miljarden."||https://nos.nl/collectie/13871/artikel/2431822-het-oudste-spoor-van-spanje-verliest-het-van-de-zee
2022-06-07||Verzet Oekraïne haalt cryptotonnen op met beeld droneaanvallen|| Enkele Russische militairen rennen naar een oude Lada en stappen in, gefilmd van bovenaf. Vlak voor de lens van de drone schommelt een granaat heen en weer. Als de auto in beweging komt, valt het explosief door het kleine dakraampje van de Lada naar binnen. De voorruit wordt uit de auto geblazen, en het voertuig komt tientallen meters verderop tot stilstand. Op Twitter, Facebook, YouTube en Telegram gaan tientallen video's rond waarin Oekraïense strijdgroepen met consumentendrones, uitgerust met granaten, Russische militairen en materieel opblazen. Vaak in hoge resolutie gefilmd en met een duidelijk doel op internet gezet: geld binnenhalen. Een groep die dit soort filmpjes deelt en aan populariteit wint, is Aerorozvidka. Het YouTubekanaal heeft er sinds het begin van de oorlog al duizenden volgers bij. De groep is officieel een niet-gouvernementele organisatie, maar opereert ook als vrijwillige militaire eenheid voor het Oekraïense leger. Online laten ze zien wat ze doen, met tientallen video's van droneaanvallen op Russische soldaten. Steevast met een oproep aan kijkers om te doneren. En daar wordt regelmatig gehoor aan gegeven, vooral via bankoverschrijvingen en cryptotransacties. Opgeteld gaat dat om forse bedragen, blijkt uit een analyse van verschillende zogenoemde cryptowallets door de NOS. Bij Aerorozvidka kwam al zeker 200.000 euro aan cryptomunten binnen. Daar komen andere donaties zoals bankoverschrijvingen nog bovenop. Hoewel niet te achterhalen valt waar die betalingen precies vandaan komen, bedankt de groep regelmatig donateurs uit verschillende landen. Zo richtten de dronevliegers zich in een recente video tot hun Britse donateurs: Naast het werven van donaties, zal het volgens communicatiewetenschapper Mark Boukes van de Universiteit van Amsterdam bij deze video's ook gaan om het verkondigen van een "heldenverhaal", om zo de steun van het Westen te krijgen. Dat mensen zo'n militie via donaties steunen, verbaast hem niet. "Het is de simpelste manier om als buitenlander een steentje bij te dragen." De beelden spelen volgens Boukes ook in op de gamification van de oorlog. Gamification doelt op het gebruik van spelelementen bij activiteiten die daar in eerste instantie weinig mee te maken hebben, om mensen meer betrokken te maken. "Daardoor kan je vanachter je toetsenbord ook een soort heldengevoel overhouden aan het doen van een kleine donatie." Ook andere video's dragen daaraan bij. Deze beelden, waarvan de NOS eerder de locatie verifieerde, worden veel gedeeld op sociale media. "De nieuwe Arma (een bekende reeks schietspellen, red.) ziet er geweldig uit", luidde een reactie: "Met video's als die van Aerorozvidka worden de Russen echt als vijand weergegeven", zegt Boukes. "En donateurs krijgen het gevoel als soldaat bij te dragen aan de strijd." Met hun donaties worden nieuwe drones gekocht, die vervolgens worden gebruikt voor het draaien van nieuwe beelden waarin Russen worden gedood. "Daarmee raken de donateurs, vanachter hun computer, bijna rechtstreeks betrokken."||https://nos.nl/artikel/2431817-verzet-oekraine-haalt-cryptotonnen-op-met-beeld-droneaanvallen
2022-06-07||Belgisch koningspaar bezoekt Congo in 'reis van de dekolonisering'|| De Belgische koning Filip en zijn vrouw koningin Mathilde zijn aangekomen in de Democratische Republiek Congo, een voormalige Belgische kolonie. Dat bezoek zou eigenlijk twee jaar geleden al plaatsvinden, toen het land 60 jaar onafhankelijk was. Door de coronapandemie kon het toen niet doorgaan. Het is "een heel belangrijk bezoek", zegt VRT-verslaggever Katrien Vanderschoot, die met het koningspaar meereist, tegen de NOS. "Het is het eerste bezoek van een Belgische koning in twaalf jaar tijd: in 2010 ging de toenmalige koning Albert 50 jaar onafhankelijkheid vieren in Congo, en nu is het de beurt aan zijn zoon, Filip." Het is ook een gevoelig bezoek, omdat het Belgische koningshuis een hoofdrol speelde in de koloniale onderdrukking van Congo: Leopold II, een verre voorganger van Filip, beschouwde de 'Congo-Vrijstaat' aan het eind van de 19de eeuw als persoonlijk wingewest. Bij de winning van kostbaarheden als ivoor en rubber werd de bevolking onder druk gezet om zo hard mogelijk te werken, door middel van martelingen, executies en andere terreurmaatregelen. Pas na internationale ophef hierover nam de Belgische regering in 1908 de macht over in het land. Daardoor verbeterde de situatie voor veel Congolezen, maar de koloniale overheersing bleef. Twee jaar geleden schreef Filip al een open brief aan de Congolese president Tshisekedi, om zijn spijt te betuigen over alle misstanden tijdens het Belgische bewind: "Ten tijde van Congo-Vrijstaat werden geweld- en gruweldaden gepleegd die op ons collectieve geheugen blijven wegen. Gedurende de daaropvolgende koloniale periode werd eveneens leed veroorzaakt en zijn vernederingen toegebracht. Ik hou eraan mijn diepste spijt te betuigen voor die wonden uit het verleden". Filips oom Boudewijn, tot 1993 koning van België, roemde eerder nog Leopold II als de "brenger van beschaving" in Congo. Vanderschoot verwacht dat koning Filip tijdens een van zijn twee toespraken in Congo terugkomt op die 'spijtbrief', of die zelfs nogmaals zal voorlezen. De rest van het bezoek zal ook in het teken staan van in het reine komen met het koloniale verleden, verwacht zij. "Dit zou je de reis van de dekolonisering kunnen noemen. Er is sinds 2010 een hele omwenteling geweest in de tijdsgeest, zowel in België als in Congo, met minder plaats voor nostalgie. Er is heel wat gebeurd op het vlak van wetgeving, om die koloniale periode achter ons te laten: door de teruggave van kunstvoorwerpen bijvoorbeeld. Er is nu ook een parlementaire onderzoekscommissie gestart in België, naar wat er allemaal is misgegaan tijdens de koloniale periode. Er is een periode van loutering geweest." Het koningspaar wordt op het vliegveld ontvangen door de Congolese president Tshisekedi: Het koningspaar zal de komende week niet in hoofdstad Kinshasa blijven, maar ook Lubumbashi in het zuidoosten bezoeken, het centrum van de grondstoffenwinning waarop het land grotendeels leunt. Het spannendst wordt volgens Vanderschoot het bezoek aan het oostelijke Bukavu, een stad die ligt in een regio waar aanhoudend strijd wordt geleverd tussen het regeringsleger en rebellengroepen, met vooral burgerslachtoffers tot gevolg. "Er is op dit moment een staat van beleg. Gisteren zijn er bijvoorbeeld nog twintig burgerdoden gevallen in een dorpje, het geweld blijft aanhouden." In Bukavu ontmoet het koningspaar daarom de arts Denis Mukwege, die in 2018 een Nobelprijs kreeg voor zijn inzet voor de slachtoffers van verkrachting en ander oorlogsgeweld.||https://nos.nl/artikel/2431805-belgisch-koningspaar-bezoekt-congo-in-reis-van-de-dekolonisering
2022-06-07||Minimumloon stijgt, maar gaat Nederland de nieuwe Europese richtlijn volgen?|| Het Europees Parlement en de Raad van de Europese Unie hebben een akkoord bereikt over een richtlijn voor het minimumloon in de Europese Unie. Mocht Nederland deze richtlijn toepassen (het is geen verplichting), dan zou dat betekenen dat het minimumloon binnen twee jaar wordt verhoogd naar 14 euro per uur. Vier vragen over deze plannen. Zo'n twee weken geleden werd bekend dat de coalitie het minimumloon sneller wil verhogen. Momenteel is het zo dat iemand in Nederland een minimum-maandloon verdient. Reken je dat om naar een uurloon, dan verdien hij of zij bij een contract van 40 uur minder dan bij een contract van 36 uur. Met de nieuwe plannen wil de coalitie dat gelijktrekken. Een minimummaandloon wordt daarmee een minimumuurloon, op basis van het tarief voor 36 uur. Dat wordt stapsgewijs gedaan, met een verhoging volgend jaar en in 2024. Het nieuwe minimumuurloon komt daarmee uit op 12,11 euro. Volgens de Europese richtlijn zou daar dus nog bijna 2 euro bovenop komen. In onderstaande afbeelding is te zien hoeveel het minimumloon per 1 juli is, hoeveel er volgens de plannen van het kabinet bijkomt en wat het minimumloon kan worden als de Europese richtlijn wordt gevolgd.  Lidstaten houden zelf de bevoegdheid om keuzes te maken over het minimumloon. Of Nederland de richtlijn overneemt, is nog onduidelijk. Minister Van Gennip van Sociale Zaken en Werkgelegenheid benadrukt dat het geen verplichting is. Wel zegt ze blij te zijn met het akkoord: "De mogelijkheid om een goede en eerlijke boterham te verdienen, is belangrijk voor alle Europeanen. Deze richtlijn kan alle lidstaten helpen om de sociale gelijkheid in hun landen te verbeteren." Later komt de minister nog met een officiële reactie aan de Tweede Kamer. Hoewel het een richtlijn is, is de norm wel heel strikt, zegt Europarlementariër Agnes Jongerius (PvdA): "We kunnen geen lonen voorschrijven hier in Brussel. Maar de lidstaten krijgen de opdracht om te zeggen: we passen onze lonen aan naar een fatsoenlijk niveau, of we leggen uit bij de Europese Commissie dat we te beroerd zijn om het te verhogen. Het zou een gemiste kans zijn als Nederland hier niets mee doet." Dit plan betekent niet dat in alle EU-landen het minimumloon van 14 euro wordt ingevoerd. Per land wordt aan de hand van 50 procent van het gemiddelde salaris en 60 procent van het doorsneeloon berekend wat een eerlijk minimumloon is. Momenteel voldoen volgens cijfers die de PvdA verzamelde alleen Frankrijk (1603 euro per maand), Portugal (823 euro per maand), Slovenië (1074 euro per maand) en Bulgarije (332 euro per maand) aan de maatstaf. De doorsneelonen zijn in Bulgarije dus zo laag, dat een minimumloon van 332 euro per maand al meer is dan 60 procent van het doorsneeloon. De maatstaf is dus niet bedoeld om de lonen in Europa gelijk te trekken, maar om de werk- en leefomstandigheden van Europese werknemers te verbeteren en ongelijkheid tegen te gaan. Taxi-chauffeur Suzanna Terwoert zal blij zijn als de loonsverhoging doorgaat. Ze zal er dan flink op vooruit gaan, van ruim elf euro naar veertien euro per uur:  Werkgeversorganisaties VNO-NCW en MKB-Nederland vinden het goed dat sociale partners een stem hebben in de uiteindelijke vaststelling van het minimumloon per land. "Dat is cruciaal, want verhogingen kunnen averechts uitpakken, bijvoorbeeld doordat ze de inflatie opdrijven. Het kan ook ten koste gaan van banen", zeggen de werkgevers. Volgens werkgeversorganisatie AWVN zijn de effecten van een verhoging heel verschillend. Zo zal de ICT er nauwelijks wat van merken, maar de detailhandel wel. Werkgevers "accepteren" inmiddels dat het minimumloon omhoog gaat zo'n 12 euro. "Maar 14 euro is een ander verhaal. Werkgevers hebben langer dan twee jaar nodig om daarop in te spelen", zegt een woordvoerder. "Twee jaar is juist veel te langzaam", vindt FNV-bestuurder Petra Bolster. "Als je bedenkt dat 14 euro het minimale salaris is om in Nederland fatsoenlijk te kunnen leven, is het toch verbazingwekkend dat het er nog niet is. Het is gek dat mensen nu toeslagen nodig hebben om rond te komen. Werk moet lonen, anders zeg je als werkgever: ik leg een deel van mijn verantwoordelijkheden bij de belastingbetaler."||https://nos.nl/artikel/2431804-minimumloon-stijgt-maar-gaat-nederland-de-nieuwe-europese-richtlijn-volgen
2022-06-07||Woonhuis Dutroux maakt plaats voor herdenkingstuin|| In de Belgische plaats Marcinelle is een begin gemaakt met de sloop van het woonhuis van Marc Dutroux. Voor de afbraak van het horrorhuis zijn meerdere weken uitgetrokken. De Belgische kindermoordenaar ontvoerde in de jaren 90 zes jonge meisjes en verstopte ze in de speciaal gebouwde kelder onder het huis. Hij verkrachtte ze en vermoordde er vier: Julie, Mélissa, An en Eefje. Sabine en Laetitia werden op tijd door de politie gevonden. Bekijk hier een terugblik op de zaak Dutroux: Na overleg met de ouders van de slachtoffers is besloten dat op de plaats van het huis, de garage en het hoekhuis daarnaast een herdenkingstuin wordt aangelegd. Het wordt een waardige plek, zei de gemeente tegen Het Laatste Nieuws: "Een plek die hoop geeft, die altijd in bloei staat, een plek met een bijzondere sfeer." De bewoners van Marcinelle zijn blij met deze oplossing. "Zo blijven we aan de kinderen denken", zei een van de buren tegen de VRT. De kelder wordt op verzoek van de ouders van twee van zijn slachtoffers niet gesloopt. De nu 65-jarige Dutroux kreeg in 2004 levenslang en tbs, ook voor de moord op een handlanger en de verkrachting van drie Slowaakse meisjes. Zijn verzoeken voor vervroegde vrijlating zijn steeds afgewezen, omdat hij nog steeds een groot gevaar voor de samenleving is. In Marcinelle is begonnen met de sloop van het huis van Marc Dutroux:||https://nos.nl/artikel/2431802-woonhuis-dutroux-maakt-plaats-voor-herdenkingstuin
2022-06-07||Omgedraaide school in Oost-Souburg wordt gedemonteerd en herbouwd|| Een nieuw schoolgebouw in het Zeeuwse Oost-Souburg, waarvan was ontdekt dat het verkeerd om was gebouwd, wordt herbouwd. "De school wordt zo snel mogelijk goed neergezet, alles wordt gedemonteerd en de fundering wordt aangepast", laat directeur Ruud Hoogesteger van basisschool Tweemaster-Kameleon aan Omroep Zeeland weten. De fout werd vorige maand ontdekt, waarna de bouw werd stilgelegd. De fundering en het skelet van het gebouw bleken 180 graden gedraaid ten opzichte van de bouwtekeningen. Personeelsleden van de school merkten op dat bepaalde elementen, waaronder een trap, niet klopten met de tekeningen. "Vrij bizar dat wij het zelf signaleerden", zei Hoogesteger toen. "Op de bouwplaats zou je dat toch moeten zien, met die tekeningen." Hoe het fout kon gaan, is nog onduidelijk. Volgens de gemeente Vlissingen, waar Oost-Souburg onder valt, wordt op dit moment alles herberekend door de aannemer. Ook wordt alles opnieuw getekend. De gemeente moet die plannen en tekeningen daarna nog goedkeuren en vervolgens moet er een nieuwe planning komen. Wie er verantwoordelijk is voor de fout, gaat de gemeente Vlissingen nog onderzoeken. Het is nog niet bekend hoelang de herbouw gaat duren. De leerlingen van de school hebben momenteel les in een tijdelijk onderkomen, maar volgens schooldirecteur Hoogesteger zijn daar twee problemen: er is geluidsoverlast en het is er ontzettend warm. "Aan het geluid hebben we wat kunnen doen en we hebben een mobiele airco aangeschaft", zegt hij. "Maar ideaal is het niet. Het is niet de bedoeling dat we hier nog langer in moeten zitten." De nieuwbouw van de Tweemaster-Kameleon heeft een lange aanloop gehad. De discussie over de nieuwbouw duurt al zo'n twintig jaar. In de gemeenteraad zijn lange debatten geweest over het onderwerp. Zo zijn verschillende locaties aan bod gekomen, maar steeds was er te weinig ruimte voor een brede basisschool met bijbehorende voorzieningen. Uiteindelijk is besloten het oude gebouw te slopen en op dezelfde plaats nieuwbouw neer te zetten. "Ik heb een plechtige belofte afgelegd dat de bouw van de school op die plaats zou doorgaan", zei wethouder Rens Reijnierse toen de fout werd ontdekt. "Ik dacht een paar weken geleden dat ik kon zeggen: nu gaat er niks meer mis, maar het kan dus blijkbaar altijd misgaan."||https://nos.nl/artikel/2431801-omgedraaide-school-in-oost-souburg-wordt-gedemonteerd-en-herbouwd
2022-06-07||Zittingsdag eindigt met strafeis • Moordzaak De Vries volgende week verder|| We sluiten het liveblog over de rechtszaak tegen de twee verdachten van de moord op Peter R. de Vries. Het Openbaar Ministerie wil dat zij levenslang de cel in gaan. Lees hieronder meer over de strafeis: De verdachten horen de eis van levenslang ogenschijnlijk emotieloos aan. Vrijwel meteen sluit de rechtbank de zitting en worden de verdachten afgevoerd. De zaak gaat volgende week verder, onder andere met de pleidooien van hun advocaten. Het Openbaar Ministerie eist levenslang tegen de verdachten van de moord op Peter R. de Vries. Het OM acht voor zowel Delano G. als Kamil E. het medeplegen van de moord bewezen. De officier van justitie zegt dat er lang getwijfeld is tussen het eisen van de maximale straf van 30 jaar cel of een levenslange gevangenisstraf, maar koos uiteindelijk voor het laatste. "Die afweging is gemaakt in het licht van de eerdere moorden die zijn gepleegd, op de broer van de kroongetuige en zijn advocaat. Er is een opwaartse trend bij het opleggen van straffen in dit soort zaken." De moordenaar van de broer van de kroongetuige kreeg 28 jaar cel, de moordenaars van advocaat Derk Wiersum kregen 30 jaar. "De impact op onze samenleving wordt groter en groter", zei de officier van justitie. "Er lijkt een cruciaal moment aangebroken te zijn. Namelijk dat forse, tijdelijke gevangenisstraffen geen kentering teweeg hebben gebracht." Volgens het OM moet een "glashelder signaal" worden afgegeven dat moorden om angst en terreur te zaaien niet worden getolereerd. "Als een verdachte bereid is deze stap te zetten, dit zo gewetenloos doet, dan moet de maatschappij daartegen worden beschermd en heeft hij zijn recht op vrijheid verspeeld." De officier van justitie benoemt nog eens de drie moorden die rond het Marengo-proces tegen Ridouan Taghi zijn gepleegd: de moord op de broer van de kroongetuige, op zijn advocaat Derk Wiersum en op zijn vertrouwenspersoon Peter R. de Vries. "Hoe groot is de kans dat deze opsomming uit louter toeval bestaat? Hoe kan dit niet met elkaar te maken hebben?" vroeg de officier zich af. Hij somde meerdere strafverzwarende elementen op, zoals de schok die de moord op De Vries teweeg heeft gebracht en de proceshouding van de verdachten. Zij waren volgens het OM ook volledig toerekeningsvatbaar. Het Openbaar Ministerie is begonnen aan het laatste deel van het requisitoir. De officier van justitie zet uiteen hoe Delano G. en Kamil E. nauw samenwerkten om de liquidatie uit te voeren. Ze zijn dan ook allebei even verantwoordelijk, vindt de officier van justitie. "Ze wisten precies wie er doodgeschoten moest worden." Volgens het OM blijkt uit de voorverkenningen en het berichtenverkeer duidelijk dat er sprake was van een vooropgezet plan en dus van moord. De verdachten zouden daar flink voor betaald krijgen. Kelly de Vries, de dochter van Peter R. de Vries, maakte gebruik van haar spreekrecht. Zij richtte zich daarbij rechtstreeks tot de verdachten. "Jouw zoon, Delano, jouw kinderen, Kamil. Kinderen die geconfronteerd gaan worden met wat jullie hebben gedaan. Ook dat hebben jullie op je geweten. Mijn vader zal voor altijd de geschiedenisboeken ingaan, net als jullie. Maar over mijn vader zullen ze schrijven dat hij een held was." Via Twitter heeft de zoon van Peter R. de Vries, Royce, de tekst gedeeld die hij eerder vandaag in de rechtbank uitsprak. Hij richtte zich daarbij vooral tot de rechters, in tegenstelling tot zijn zus Kelly. Zij maakte van haar spreekrecht gebruik om de verdachten direct te adresseren. De zaak is tot 16.45 uur geschorst. Volgens het OM stuurde Delano G. ook berichten aan zijn onbekende contactpersoon, toen de politie hem en Kamil E. op de hielen zat. "We zitten op snelweg. Politie zit achter ons. Ze rijden vlak achter ons", schreef hij. De onbekende contactpersoon: "Zeg die Pool zijn tel kapot te maken. Breek zijn tel. Maak die tel van die Pool kapot en simkaart opeten." Ook kreeg hij het advies "die grote" te laden, waarmee vermoedelijk de pistoolmitrailleur in de auto werd bedoeld. Om onduidelijke redenen hebben de verdachten geen van deze opdrachten uitgevoerd. Het Openbaar Ministerie noemt de verklaring van Kamil E. dat er nog een derde persoon mee was naar Amsterdam "totale flauwekul". Vanochtend zei E. tegen de rechtbank dat er nóg een Poolse man in de auto zat, in plaats van alleen hij en Delano G. "Ik moest een verklaring vinden voor die berichten", zei Kamil E. vanochtend. De officier van justitie denkt dat hij zich hier versprak en inderdaad iets heeft verzonnen. Zo probeert hij ontsleutelde berichten te verklaren die deels in het Pools zijn, zei de officier. "En dus komt er opeens een Pool uit de lucht vallen." In een filmpje met bewakingsbeelden laat het OM zien hoe Peter R. de Vries op 6 juli naar de studio van RTL Boulevard loopt, terwijl de verdachten even later in de buurt hun auto parkeren. Ze lopen langs de studio in de Lange Leidsedwarsstraat en kijken allebei naar de achterdeur. Ook lopen ze langs de parkeergarage waar De Vries zijn auto heeft staan. Allebei kijken ze naar de entree. Terug bij de auto doet Delano G. een schoudertasje om en keert hij terug naar de Lange Leidsedwarsstraat, waar hij volgens het OM op een trapje gaat zitten wachten. Kamil E. rijdt intussen rondjes door de buurt. Om 19.26 uur komt Peter R. de Vries de studio uit. In grijs pak wandelt hij over straat. Op beelden is te zien hoe Delano G. twee minuten later achter hem langs loopt. Dan zijn vijf schoten te horen en zakt De Vries in elkaar. De Renault rijdt kort daarna de stad uit. Verschillende mensen waren getuige van het neerschieten van De Vries. Ze hoorden schoten, zagen de misdaadjournalist op straat vallen en vervolgens iemand wegrennen. Getuigen zagen ook een grijze Renault rondjes rijden in de buurt. Zij gaven een deel van het kenteken door. Een alerte motoragent zag de auto nog geen drie kwartier later rijden op de A4, waarna de verdachten konden worden opgepakt. Ze droegen dezelfde kleding als de mannen die op camerabeelden bij de plaats delict te zien zijn. Er lagen wapens in de auto, waaronder het moordwapen, een omgebouwd alarmpistool met de inscriptie 'Glock'. Op de wapens zat dna van de verdachten en Delano G. had schotresten op zijn handen. Hij zegt al in het eerste verhoor dat hij "niets te melden" heeft. Volgens het OM is duidelijk dat hij de schutter was. De rechtszaak gaat verder. De officieren van justitie krijgen het woord en blikken terug op het neerschieten van Peter R. de Vries, op 6 juli 2021 in het centrum van Amsterdam. Zij noemen zijn dood, ruim een week later, "een buitengewoon verlies". "Nederland was geschokt en in diepe rouw gewenteld." De huidige zaak richt zich alleen op de twee vermoedelijke uitvoerders, benadrukt het OM. "Het onderzoek naar de opdrachtgevers of andere betrokkenen is nog bezig en wordt door een ander team gedaan." Volgens het OM is nog niet duidelijk wie de persoon is met wie de verdachten communiceerden over de liquidatie. De officier zei dat de strafzaak tegen Ridouan Taghi vermoedelijk aanleiding is geweest voor de moord. "Het heeft er alle schijn van dat Peter R. de Vries zijn rol als vertrouwenspersoon van de kroongetuige in het Marengo-proces met de dood heeft moeten bekopen." De nabestaanden en vriendin van Peter R. de Vries eisen in totaal een kleine 400.000 euro schadevergoeding van de verdachten. De zitting wordt opnieuw onderbroken. Om 14.45 uur begint het Openbaar Ministerie aan het requisitoir, dat naar verwachting drie uur in beslag neemt en zal eindigen met een strafeis tegen de twee verdachten. Dochter Kelly de Vries richt zich wel expliciet tot de twee verdachten. "Delano, ik kijk naar jou. Zoals jij niet naar mijn vader durfde te kijken toen je hem van achteren neerschoot. Ik kijk naar jou Kamil, ondanks de woorden in je berichten." De twee verdachten keken uitdrukkingsloos terug. "Ook al heb ik een hekel aan jullie, toch kan ik jullie menselijk behandelen", zei ze. "Omdat ik ben opgevoed door twee geweldige ouders die op durfden te staan tegen onrecht. Jullie hebben mij een van mijn ouders ontnomen. En waarom? Omdat jullie het niet met hem eens waren? Omdat iemand jullie geld bood?" Ze zei de twee verdachten een gedachte mee te willen geven waar zij "de komende tientallen jaren over kunnen nadenken", namelijk dat een moord altijd meerdere levens kost. "Ook die van ons, van onze kinderen, van onze familie. Maar ook van jullie dierbaren, jullie partners en jullie kinderen. Ook van jouw zoon, Delano. Jouw kinderen, Kamil. Zij moeten de rest van hun leven loskomen van jullie daden. Ook dat hebben jullie op je geweten. Peter Rudolf de Vries zal voor altijd de geschiedenisboeken in gaan, net als jullie. Maar over mijn vader zullen ze vertellen dat hij een held was." De kinderen van Peter R. de Vries, Royce en Kelly, geven aan dat ze graag willen dat de verdachten hen aankijken tijdens het spreekrecht. "Ik wilde me tot de verdachten richten om een snaar te raken, maar inmiddels ben ik tot de conclusie gekomen dat dit zinloos is", zei Royce de Vries. "De verdachten hebben zo'n ongeëvenaard disrespect voor het leven, dat het geen zin heeft. Daarom richt ik me tot de rechtbank en vertel ik wie mijn vader was." Royce de Vries schetste hoe hij als kind door zijn vader naar voetbal werd gebracht, hoe zijn vader brieven stuurde naar zijn zus toen ze in het buitenland woonde en hoe hij zijn moeder rozen stuurde. "Hij was een vader, een echtgenoot en opa die altijd voor ons klaarstond. Met advies of met zijn gereedschapskist. Hij was er altijd voor ons. Hij was onze rots in de branding. Zoals hij dat ook was voor nabestaanden en voor iedereen die in de verdrukking zat." De Vries ging in op de avond van de moord. "Ik ben ervan overtuigd dat als deze verdachten die avond hulp aan mijn vader hadden gevraagd, hij hun hulp zou hebben gegeven. In plaats daarvan haalden ze de trekker over." Volgens Royce de Vries liet zijn vader een brief achter voor als hij er opeens niet meer zou zijn. "Daarin schrijft hij dat hij onvoorwaardelijk van ons heeft gehouden en dat is wat wij altijd hebben ervaren. Wij houden van hem tot in de eeuwigheid."||https://nos.nl/liveblog/2431726-zittingsdag-eindigt-met-strafeis-moordzaak-de-vries-volgende-week-verder
2022-06-07||OM eist levenslang tegen beide verdachten van moord op Peter R. de Vries|| Het Openbaar Ministerie heeft een levenslange gevangenisstraf geëist tegen de twee vermoedelijke uitvoerders van de moord op Peter R. de Vries. Justitie ziet de 22-jarige Delano G. als schutter en de 36-jarige Pool Kamil E. als chauffeur. "Het is voor het OM tot hier en niet verder", lichtte de officier van justitie de zwaarst mogelijke strafeis toe. "Als een verdachte dit zo gewetenloos doet, dan moet de maatschappij daartegen worden beschermd." Getuigenverklaringen, DNA-sporen, aangetroffen spullen in de auto van E. en bewakingsbeelden vormen volgens het OM voldoende bewijs dat de twee achter de moord zitten. Volgens het OM staat bovendien vast dat er sprake was van voorbedachten rade en hadden de verdachten louter een financieel motief. De officier van justitie sprak dan ook van een huurmoord. "In de eerste plaats is een partner, vader, vriend en steun van velen vermoord. Het onbeschrijfelijke verlies dat zij moeten dragen, is heel groot", zei hij in de rechtbank. Hij erkende dat G. nog jong is en een levenslange gevangenisstraf zeer ingrijpend is. Maar wat het OM betreft hebben de verdachten het "recht op vrijheid" met de moord verspeeld. Volgens de officier is er lang getwijfeld tussen het eisen van de maximale straf van 30 jaar cel of een levenslange gevangenisstraf. Uiteindelijk werd gekozen voor het laatste, in het licht van de eerdere moorden op de broer en de advocaat van de kroongetuige. Met de strafeis wil het OM een voorbeeld stellen, zei de officier. Zo moet een "glashelder signaal" worden afgegeven dat moorden om angst en terreur te zaaien niet worden getolereerd. En dat ook voor mensen die niet zelf de trekker zouden hebben overgehaald, zoals chauffeur Kamil E., levenslang dreigt. "Met geen mogelijkheid kan in deze zaak met het opleggen van een tijdelijke gevangenisstraf worden volstaan", aldus het OM. Omstandigheden die tot strafvermindering zouden kunnen leiden, zijn er volgens justitie niet. De officier wees erop dat G. een strafblad heeft en er geen reden is om aan te nemen dat hij ontoerekeningsvatbaar is. E. werd in Polen tot meerdere jaren celstraf veroordeeld vanwege geweldspleging. Ook hem acht justitie volledig toerekeningsvatbaar. De Vries werd op 6 juli vorig jaar neergeschoten toen hij de studio van RTL Boulevard verliet, op weg naar zijn auto. "Niet wetend dat hij na de uitzending letterlijk zijn dood tegemoet zal lopen", aldus het OM. Volgens de aanklagers wachtte G. De Vries in de buurt van de studio in Amsterdam op, en schoot hij hem van achteren met meerdere kogels neer. E. deed volgens het OM voorverkenningen, gaf G. voorafgaand aan de moord aanwijzingen en fungeerde als chauffeur.  De verdachten werden een uur later op de A4 door de politie klemgereden en aangehouden. De Vries overleed negen dagen na de moordaanslag in het ziekenhuis. "De verdachten die voor ons zitten, wisten heel goed wie ze zouden vermoorden", betoogde het OM. Delano G., de vermoede schutter, kondigde meteen al aan dat hij vandaag zou gaan zwijgen. Bij alle vragen die aan hem gesteld werden, beriep hij zich op zijn zwijgrecht. Kamil E., die werd bijgestaan door een tolk, was wel veelvuldig aan het woord. E. zou de schutter hebben gebracht en gehaald. Ook zou hij De Vries voor de moord in de gaten hebben gehouden. E. herhaalde dat hij alleen had gereden en dat de berichten die op zijn telefoon waren gevonden niet van hem waren. Nieuw was dat er volgens E. een derde persoon in zijn auto had gezeten, waarover hij niet eerder verklaard had. Het ging volgens E. om een andere Poolse man, die op een bepaald moment in Amsterdam uitgestapt zou zijn. Kamil E. zei niet eerder over die derde persoon gesproken te hebben omdat hij ,"toch een verklaring moest vinden voor de chats in het Pools. Om mezelf te verdedigen. Ik ben onschuldig".||https://nos.nl/artikel/2431791-om-eist-levenslang-tegen-beide-verdachten-van-moord-op-peter-r-de-vries
2022-06-07||17-jarige vrij die dreigmail over school Bilthoven zou hebben gestuurd|| Een 17-jarige jongen die is aangehouden op verdenking van het sturen van een dreigmail naar scholieren van een school in Bilthoven komt voorlopig vrij. Hij blijft wel verdachte en kan nog vervolgd worden, meldt RTV Utrecht. De jongen uit Oirschot zat sinds zaterdag vast. De regionale omroep schrijft dat vandaag is besloten om hem niet voor te geleiden aan de rechter-commissaris omdat hij nog minderjarig is en geen strafblad heeft. Bovendien is er geen vrees dat hij in herhaling zal vallen. Verder is uit niets gebleken dat de verdachte daadwerkelijk van plan was om leerlingen te beschieten, zoals hij mogelijk in de mail aankondigde. Meerdere leerlingen van de scholengemeenschap De Werkplaats in Bilthoven ontvingen eind mei een dreigmail. Volgens de politie werd daarin "een heftig dreigement" geuit. De mail werd via sociale media breed gedeeld, waarop de politie een onderzoek startte. De school voor basis- en voortgezet onderwijs hield vanwege het dreigement de deuren donderdag en vrijdag gesloten. Vandaag ging de school weer open. "We zijn heel erg opgelucht dat het voor ons met een sisser is afgelopen", zei rector Jeroen Croes.||https://nos.nl/artikel/2431790-17-jarige-vrij-die-dreigmail-over-school-bilthoven-zou-hebben-gestuurd
2022-06-07||ON 'neemt ombudsman serieus', maar 'staat pal achter uitzendingen'|| Het baart de NPO "echt zorgen" dat omroep Ongehoord Nederland de journalistieke code van de NPO heeft geschonden. Het bestuur van de NPO reageert op conclusies van de onafhankelijke journalistieke ombudsman van de publieke omroepen Margo Smit. Smit publiceerde vandaag een onderzoek naar afleveringen van Ongehoord Nieuws, een tv-programma van Ongehoord Nederland. Het onderzoek vond plaats naar aanleiding van klachten van kijkers. Smit stelt vast dat de omroep de journalistieke code schendt als het gaat om betrouwbaarheid en dat de omroep bijdraagt aan de verspreiding van aantoonbaar onjuiste informatie, zonder die te corrigeren. Het gaat Smit vooral om het patroon, zegt ze: De NPO zegt in een reactie dat Ongehoord Nederland zich bij toetreding tot het omroepbestel heeft gecommitteerd aan de journalistieke code en ook daarna gezegd heeft de code te onderschrijven. Daarom beraadt de NPO zich nu op een eventuele maatregel tegen de omroep. "We gaan de uitspraak van de ombudsman nu eerst goed bestuderen en zorgvuldig beoordelen of er aanleiding is om binnen onze bevoegdheden aan ON! een maatregel op te leggen." De NPO wil daar uiterlijk volgende week duidelijkheid over geven. Voorzitter Frederieke Leeflang liet eerder al aan de NOS weten dat er in het uiterste geval besloten kan worden het programma uit de NPO-programmering te halen. "Dit gebeurt uiteraard pas na overleg met de betrokken omroep. Als een dergelijk besluit genomen is, zijn er nog bezwaar- en beroepsmogelijkheden", zei ze toen. De voorzitter van Ongehoord Nederland, Arnold Karskens, zegt het onderzoek van de ombudsman serieus te nemen. Hij laat in een verklaring weten "pal achter de uitzendingen" te staan die de omroep tot nu toe heeft gemaakt. "Wel begrijpen we dat het voor sommigen even wennen is dat er met onze intrede andere meningen en feitelijke interpretaties te zien en horen zijn in het publieke bestel. Wij tonen en interpreteren immers de andere zijde van de nieuwsbol." Karskens voegt eraan toe zijn programma's "met de grootst mogelijke zorgvuldigheid en redactionele betrokkenheid" te maken. Staatssecretaris Uslu (Cultuur en Media) wil zich niet inhoudelijk uitlaten over de kwestie. Het is volgens haar nu aan de NPO om eventueel stappen te ondernemen tegen Ongehoord Nederland. "Ik moet nu geen democratische processen gaan verstoren", stelt ze. Wel schrijft Uslu vandaag in haar hoofdlijnenbrief over het mediabeleid dat er een onafhankelijke adviescommissie wordt gevormd, die binnen een jaar met nieuwe criteria voor toetreding van omroepen tot het publieke bestel moet komen. De staatssecretaris wil dat ook maatschappelijke waarden gaan meetellen om zendtijd te krijgen. Nu zijn alleen voldoende leden, gezond financieel beleid en het vertegenwoordigen van een stroming in de samenleving vereist.||https://nos.nl/artikel/2431789-on-neemt-ombudsman-serieus-maar-staat-pal-achter-uitzendingen
2022-06-07||Tot 16,5 jaar celstraf voor beramen terreuraanslag op lhbti-evenement|| Drie terreurverdachten zijn vandaag in hoger beroep veroordeeld tot celstraffen tot 16,5 jaar. De verdachten beraamden met nog drie anderen een aanslag op een willekeurig festival of lhbti-evenement in Nederland. De terreurcel uit Arnhem werd in 2018 opgerold met behulp van politie-infiltranten. Die hadden zich voorgedaan als wapenleveranciers. De zes verdachten oefenden in september van dat jaar op een vakantiepark in Weert met kalasjnikovs en pistolen, die door de politie onklaar waren gemaakt. Bij vertrek van het vakantiepark werden zij gearresteerd. De rechtbank Rotterdam veroordeelde de zes verdachten in 2020 tot celstraffen van tien tot zeventien jaar. Drie mannen, onder wie hoofdverdachte Hardi N., legden zich neer bij hun straf. De drie anderen gingen in hoger beroep maar werden vandaag opnieuw veroordeeld. De hoogste straf werd door het gerechtshof in Den Haag uitgedeeld aan de 24-jarige Wail el A. uit Rotterdam. Hij kreeg 16,5 jaar gevangenisstraf. El A. is schuldig bevonden aan het plannen van een aanslag, lidmaatschap van een terroristische organisatie en het schieten op agenten bij zijn arrestatie (ook al was dat met een onklaar gemaakt wapen). Het OM had twintig jaar celstraf geëist tegen El A. De 23-jarige medeverdachte Shevan A. uit Arnhem kreeg van het gerechtshof vijf jaar en tien maanden celstraf. Het OM had om acht jaar cel gevraagd. De 25-jarige Morat M. uit Vlaardingen werd veroordeeld tot 12,5 jaar cel in plaats van de geëiste dertien jaar. "Als de aanslag was gelukt dan zouden de daders veel slachtoffers hebben gemaakt. Het is alleen aan het optreden van politie en justitie te danken dat dit is voorkomen", stelt het Haagse gerechtshof. Volgens de raadsheren moet het misdadige handelen van de daders "op krachtige wijze worden bestreden".||https://nos.nl/artikel/2431787-tot-16-5-jaar-celstraf-voor-beramen-terreuraanslag-op-lhbti-evenement
2022-06-07||Ombudsman: Ongehoord NL schond NPO-code, verspreidde onjuiste informatie|| Ongehoord Nederland (ON) heeft de Journalistieke Code geschonden van de NPO. Dat concludeert de onafhankelijke journalistieke ombudsman van publieke omroepen, Margo Smit, in een onderzoek (.pdf) naar televisie- en podcastafleveringen van de omroep. De nieuwe omroep, die in februari voor het eerst op tv te zien was, schendt volgens Smit onder meer de code op het punt van betrouwbaarheid en draagt bij aan de verspreiding van aantoonbaar onjuiste informatie, zonder die te corrigeren. De ombudsman constateert ook dat ON meningen niet genoeg scheidt van feiten. "Journalistieke programma's bij de publieke omroepen zijn geen open podium en de presentator is geen doorgeefluik. Dat is bij omroep ON nu met regelmaat wel zo." In het rapport toetst Smit uitzendingen van het nieuws- en actualiteitenprogramma Ongehoord Nieuws aan de Journalistieke Code van de NPO, die in 2017 is opgesteld en die Ongehoord Nederland heeft onderschreven. Daarin staat dat journalistieke programma's en producties betrouwbaar, nauwkeurig en zorgvuldig, onafhankelijk, onpartijdig en onbevooroordeeld, en evenwichtig en pluriform moeten zijn. Op het gebied van betrouwbaarheid en waarheidsgetrouwheid schiet ON dus tekort. Als voorbeeld noemt de ombudsman de uitzending met Filip de Winter van vorige maand. Daarin kreeg de Vlaamse politicus ruimte om te spreken over de extreemrechtse omvolkingstheorie. "Dat is een theorie die minimaal op bewijs bevraagd had moeten worden", aldus de ombudsman. Het probleem volgens de ombudsman is niet zozeer dat De Winter was uitgenodigd. Wel is hij onvoldoende tegengesproken. De ombudsman rekent het ON aan De Winter "een niet onderbouwd betoog te laten houden". De omroep draagt hierdoor bij aan de verspreiding van onjuiste informatie. Een ander voorbeeld dat de ombudsman noemt, is een uitspraak van een van de presentatoren over stikstofuitstoot. In de aflevering van 13 april zei die dat boeren "in feite het minst uitstoten". Maar de meeste ammoniak (86 procent), waaruit stikstof naast stikstofoxiden uit bestaat, komt vrij in de landbouw, aldus het Centraal Bureau voor de Statistiek. De ombudsman is van mening dat er eenvoudig informatie over stikstof te vinden is die de journalist in kwestie had kunnen checken. "Nu deel je als journalist willens en wetens aantoonbaar onjuiste informatie, óf je hebt je werk niet gedaan." Volgens Smit is er sprake van een patroon. "Het is niet één dingetje", stelt ze. Smit benadrukt in haar rapport dat ook andere omroepen zich de kritiek op Ongehoord Nederland moeten aantrekken. "Onafhankelijkheid moet merkbaar zijn in de wijze waarop je vragen stelt, aan alle bronnen en gasten: met kennis van zaken, je weegt en duidt, spreekt aantoonbaar onjuiste informatie tegen en laat patronen zien. Dat moet gelden voor alle journalisten, van alle omroepen." De ombudsman startte het onderzoek naar de uitzendingen van ON, nadat zij klachten had binnengekregen over de eerste drie uitzendingen van Ongehoord Nieuws en een podcast-aflevering. In totaal ontving Smit tot 1 juni 136 mails hierover. Kijkers en luisteraars vinden dat er bij de omroep sprake is van onder meer onjuiste informatie, desinformatie, gebrek aan onpartijdigheid, gebrek aan onafhankelijkheid en racisme. Smit gaat in het rapport mee in de klachten over onjuiste informatie en desinformatie. Maar niet alle klachten waren terecht, aldus de ombudsman. Zo hoeft een ledenomroep van de Mediawet niet onpartijdig te zijn en kunnen klachten over het gebrek aan onafhankelijkheid niet worden onderbouwd. De klachten over racisme gingen over een fragment waarin asielzoekers wordt gevraagd hoe ze aan hun fietsen kwamen en of ze die "met geld" hadden gekocht. Volgens de ombudsman is deze "niet eenduidig als racistisch te labelen." Voorzitter van Ongehoord Nederland, Arnold Karskens, laat in een verklaring weten "pal achter de uitzendingen" te staan die de omroep tot nu toe heeft gemaakt. Hij zegt ook zijn programma's "met de grootst mogelijke zorgvuldigheid en redactionele betrokkenheid" te maken.||https://nos.nl/artikel/2431783-ombudsman-ongehoord-nl-schond-npo-code-verspreidde-onjuiste-informatie
2022-06-07||Minister Kuipers: ziekenhuizen moeten tandje bij zetten tegen wachtlijsten|| De Nederlandse ziekenhuizen moeten eerst zelf een tandje bij zetten om de wachtlijsten weg te werken voordat hulp uit Duitsland aan bod komt. Dat zegt minister Kuipers van Volksgezondheid. De minister kreeg veel vragen van de Tweede Kamer over het aanbod van Alex Friedrich, de bestuursvoorzitter van het academische ziekenhuis in Münster. Die zegt dat de ruim 300 ziekenhuizen in de Duitse deelstaat Noordrijn-Westfalen op termijn operaties kunnen overnemen. Kuipers zegt dat dat aanbod aantrekkelijk klinkt, maar dat de praktijk minder eenvoudig is. "Voor patiënten die niet uit de grensregio komen, is dit nog niet zo makkelijk. Zij hebben nazorg nodig, moeten van en naar een Duits ziekenhuis, familieleden willen op bezoek kunnen, en de patiënten blijven vaak liever bij hun eigen specialist." Ziekenhuizen in Nederland moeten onderling meer gaan kijken wie elkaars patiënten zouden kunnen helpen, omdat niet bij alle ziekenhuizen voor alle soorten operaties wachtlijsten zijn. Kuipers: "Er is nu geen covid, het is geen griepseizoen en het is ook nog geen vakantie. De ziekenhuizen moeten nu vol draaien." De minister is hierover in overleg met de ziekenhuizen en de zorgverzekeraars. Die bemiddelen al per individuele patiënt voor behandelingen in Duitsland en België, zegt Kuipers. Grootschaliger samenwerking ziet hij nu niet voor zich. Een meerderheid in de Tweede Kamer legt zich hier voorlopig bij neer.||https://nos.nl/artikel/2431780-minister-kuipers-ziekenhuizen-moeten-tandje-bij-zetten-tegen-wachtlijsten
2022-06-07||22-jarige man uit Geleen verdacht van moord op Gino|| Donny M., de 22-jarige verdachte uit Geleen in de zaak-Gino, wordt verdacht van moord en ontvoering. Ook heeft de rechter vandaag bepaald dat M. langer blijft vastzitten, meldt 1Limburg. De verdachte werd in de nacht van vrijdag op zaterdag aangehouden. Hij wees de politie op de vindplaats van de toen nog vermiste jongen van 9. Op zaterdagochtend werd het lichaam van Gino gevonden in Geleen. De rechter in Maastricht heeft M.'s voorlopige hechtenis met veertien dagen verlengd. Ook is besloten dat de verdachte moet worden onderzocht in het Pieter Baan Centrum. Donny M. werd in 2017 veroordeeld voor het bedreigen en mishandelen van twee jongetjes in Sittard en het misbruiken van een van hen. De politie bekijkt of er mogelijk nog meer verdachten betrokken zijn bij de ontvoering en dood van Gino, schrijft 1Limburg. Gino logeerde bij zijn oudere zus in Kerkrade en kwam woensdagavond niet thuis na het spelen. Morgen is in Kerkrade een stille tocht voor Gino. Die eindigt bij de speeltuin waar de jongen voor het laatst gezien werd. Een dag later wordt er ook in Maastricht een stille tocht gehouden, door de wijk waar hij woonde.||https://nos.nl/artikel/2431779-22-jarige-man-uit-geleen-verdacht-van-moord-op-gino
2022-06-07||Kinderen Peter R. de Vries: 'Moord kost meerdere levens'|| In de rechtszaak tegen de verdachten van de moord op Peter R. de Vries kwamen vandaag zijn kinderen aan het woord. Zoon Royce en dochter Kelly vertelden wat voor impact de moord op hen gehad heeft. Ook dienden ze schadeclaims in. Royce en Kelly zeiden voordat ze hun verklaringen voorlazen dat ze graag wilden dat de verdachten hen aankeken, wat vervolgens ook gebeurde. Hierop nam Royce als eerste het woord. Hij zei dat verdriet of boosheid uiten richting de verdachten in de hoop een snaar te raken zinloos was. Bekijk het begin van de verklaring van Royce hier:  Royce de Vries noemde zijn vader een "harde werker", geen vader "die op zondag het vlees kwam snijden". Hij schetste hoe hij als kind door zijn vader naar voetbal werd gebracht, hoe zijn vader brieven stuurde naar zijn zus toen ze in het buitenland woonde en hoe hij zijn moeder rozen stuurde. "Hij was een vader, een echtgenoot en opa die altijd voor ons klaarstond. Met advies of met zijn gereedschapskist. Hij was er altijd voor ons", zei Royce. "Hij was onze rots in de branding. Zoals hij dat ook was voor nabestaanden en voor iedereen die in de verdrukking zat." Kelly de Vries zei zich wel tot de verdachten te willen richten. "Niet omdat het zin heeft maar omdat ik daar behoefte aan heb. Want ook al heb ik de grootste hekel aan jullie, toch kan ik het opbrengen om jullie menselijk te behandelen. Omdat ik zo ben opgevoed." Bekijk het begin van de verklaring van Kelly hier: Volgens Royce had zijn vader zelfs de verdachten geholpen, als die om hulp hadden gevraagd. Hij ging ook nog in op een brief die De Vries had geschreven aan zijn moeder. "Daarin schrijft hij dat hij onvoorwaardelijk van ons heeft gehouden. Dat hebben we altijd zo gevoeld en geweten. Dat zullen we bij ons dragen. We houden van hem tot in de eeuwigheid." Ook Kelly besloot dat het geen zin had om te zeggen wat de moord op haar vader met haar heeft gedaan. "Mijn gevoel maakt jullie helemaal niks uit." Maar ze zei dat ze de verdachten wel iets wilde meegeven waar zij "de komende tientallen jaren over kunnen nadenken", namelijk dat een moord altijd meerdere levens kost. Niet alleen van de nabestaanden van De Vries, "maar ook van jullie dierbaren, jullie partners en jullie kinderen. Ook van jouw zoon, Delano. Jouw kinderen, Kamil. Zij moeten de rest van hun leven loskomen van jullie daden. Ook dat hebben jullie op je geweten", zei Kelly. "Peter Rudolf de Vries zal voor altijd de geschiedenisboeken in gaan, net als jullie. Maar over mijn vader zullen ze vertellen dat hij een held was." Tahmina Akefi, de vriendin van Peter R. de Vries, maakt volgende week gebruik van haar spreekrecht. Ook dat is openbaar. Haar vordering tot schadevergoeding wilde ze graag achter gesloten deuren toelichten, omdat dit een te grote inbreuk zou zijn op haar persoonlijke levenssfeer. Dat verzoek werd door de rechtbank afgewezen. Kelly, Royce en hun moeder Jacqueline dienden ook claims in voor onder meer meer affectie- en shockschade en een vergoeding voor de kosten van de begrafenis. Kelly en Royce verklaarden ook een acute stressstoornis te hebben opgelopen door de moord op hun vader. Hun moeder Jacqueline, de ex-vrouw van Peter R. de Vries, liep door de moord op de vader van haar kinderen een posttraumatische stressstoornis op. De nabestaanden en vriendin van Peter R. de Vries eisen in totaal een kleine 400.000 euro schadevergoeding van de verdachten.||https://nos.nl/artikel/2431777-kinderen-peter-r-de-vries-moord-kost-meerdere-levens
2022-06-07||Volgende uitdagingen staan al te wachten voor 'gehavende' Johnson|| "Gehavende overwinnaar", koppen de Britse kranten vandaag. Boris Johnson heeft zich nét staande weten te houden, maar de vraag is: voor hoelang? Gisteravond verloor de Britse premier de steun van meer dan 40 procent van zijn eigen parlementariërs. Hij overleefde krapjes een vertrouwensstemming, met 211 stemmen voor en 148 tegen. Dat betekent dat een belangrijk deel van zijn partij hem weg wil hebben, en dat de Conservatieve Partij diep verdeeld is over de toekomst van Boris Johnson als leider. Maar zo zien Johnsons aanhangers het niet: die proberen de uitslag heel anders voor te stellen. De vertrouwensstemming is gewonnen en nu breekt eindelijk het moment aan om dit hoofdstuk af te sluiten, zo klinkt het motto uit 10 Downing Street. Eerder vandaag sprak Johnson zijn kabinet toe en probeerde hij de aandacht te richten op "wat er echt toe doet": stijgende energieprijzen, een mogelijke recessie, misdaadcijfers en de gezondheidszorg. Verwacht wordt een reeks beleidsaankondigingen en manoeuvres om de focus af te leiden van de leiderschapscrisis. De partygate-saga zal worden afgeschilderd als een obsessie van de media, een heksenjacht, waar de gemiddelde Brit helemaal niet meer op zit te wachten. Al noemt het team van Johnson de uitslag van de vertrouwensstemming een comfortabele overwinning, de geschiedenis leert dat het besturen van een diep verdeelde Conservatieve Partij allesbehalve comfortabel is. Drie jaar geleden won Theresa May een vertrouwensstemming - met 200 tegen 117 - maar zes maanden later trok ze, bij gebrek aan steun vanuit haar eigen partij, zelf de stekker uit haar premierschap. Margaret Thatcher hield het na haar vertrouwensstemming in 1990 slechts enkele dagen vol. Volgens de regels van de Conservatieven kan er nu minstens een jaar lang geen vertrouwensstemming georganiseerd worden. Maar aan die regels zou gesleuteld kunnen worden, iets waar al over gespeculeerd wordt. Bovendien liggen er nog meer momenten van politiek gevaar voor Johnson in het verschiet; om te beginnen twee tussentijdse verkiezingen eind juni, waarbij de premier moet laten zien dat hij nog steeds de harten van kiezers voor zich kan winnen. Vervolgens het onderzoek van een parlementaire commissie, naar aanleiding van de vraag of Johnson bewust het parlement heeft misleid over de lockdownborrels in Downing Street. Het parlement voorliegen is een reden tot aftreden. Al zou Boris Johnson zich ook daar uit weten te wurmen, dan hangt er nog een veel groter probleem boven zijn hoofd: want hoe gaat hij het vertrouwen van Britten bij de volgende landelijke verkiezingen terugwinnen? En wat is eigenlijk de koers van zijn regering, die eerst bepaald werd door brexit, daarna door een pandemie, en vervolgens zes maanden lang in de ban was van partygate? De rebellerende Toryleden die gisteren tegen Johnson stemden, zijn niet alleen gefrustreerd over de lockdownborrels, maar ook over een gebrek aan visie en langetermijnplanning. Al hoopte Johnson na de vertrouwensstemming eindelijk een punt te zetten achter deze crisis, toch is de kans groot dat zijn positie verder onder druk komt te staan. Hij zal constant over zijn schouder moeten kijken, en hard moeten vechten om in zijn eigen partij voldoende autoriteit terug te winnen.||https://nos.nl/artikel/2431775-volgende-uitdagingen-staan-al-te-wachten-voor-gehavende-johnson
2022-06-07||Einde aan geharrewar met laders: vanaf 2024 altijd usb-C mogelijk|| In 2024 moeten alle mobiele telefoons, tablets, camera's, oordopjes en andere draagbare apparaten opgeladen kunnen worden met één type kabeltje, de usb-C-aansluiting. Dat hebben de Europese Commissie, het Europees Parlement en de afzonderlijke lidstaten vandaag afgesproken. De Europese Commissie ijverde al jarenlang voor zo'n afspraak, omdat de grote variatie aan opladers er nu toe leidt dat er veel meer plastic gebruikt wordt dan nodig, en dat consumenten onnodig op kosten worden gejaagd. Usb-C is het type aansluiting dat nu al gebruikt wordt door veel nieuwe mobiele telefoons die draaien op het besturingssysteem Android. In 2018 gebruikte ongeveer 29 procent van de in Europa nieuw verkochte telefoons dit systeem, zo meldt de Commissie op basis van eigen onderzoek. Ongeveer de helft van de toen verkochte telefoons moest worden opgeladen via het oudere micro-usb-systeem. En 21 procent van de verkochte telefoons waren iPhones, die worden opgeladen met de Lightning-kabels die alleen door Apple geleverd worden. Die laatste twee systemen mogen in 2024 dus niet meer door fabrikanten worden gebruikt. De twee systemen die niet meer mogen: "Deze afspraak gaat consumenten zo'n 250 miljoen euro aan besparingen opleveren", zei Eurocommissaris Thierry Breton (Interne Markt) nadat de deal bekend was gemaakt. "Het zal ook zorgen voor de opkomst van nieuwe technologieën, zoals draadloos opladen, in plaats van fragmentatie en ongemak voor de consumenten." De Europese Commissie had eerder de fabrikanten van mobiele telefoons tevergeefs opgeroepen om het zelf eens te worden over een nieuwe standaard voor alle telefoons. Apple hield tot nu toe steeds vast aan zijn eigen standaard, en de fabrikanten van Android-telefoons aan de verschillende usb-varianten.||https://nos.nl/artikel/2431771-einde-aan-geharrewar-met-laders-vanaf-2024-altijd-usb-c-mogelijk
2022-06-07||Nog twee scheepswrakken bij de 'heilige graal' van scheepvaartarcheologie || De Colombiaanse marine heeft voor de kust van Cartagena twee eeuwenoude scheepswrakken ontdekt. Ze liggen in de buurt van het wrak van de San José, een Spaans galjoen dat in 1708 in een gevecht met de Britse marine verging met aan boord 200 ton goud, zilver en juwelen. De Colombianen ontdekten de andere twee schepen toen een onderwaterrobot onderzoek deed bij de San José. Eén wrak stamt net als de San José uit de tijd dat Colombia een kolonie van Spanje was, de ander uit de periode 1810-1819, toen Colombia voor zijn onafhankelijkheid vocht. President Duque maakte het nieuws bekend. Hij zei dat er mogelijk nog tien andere historische wrakken in de buurt van de San José liggen. Daar zal bij nieuwe expedities naar worden gezocht. Over de lading van de twee wrakken die nu gevonden zijn, is niets gezegd. De onderwaterrobot maakte video-opnamen van de lading van de San José. Daarop zijn gouden munten, 17de-eeuwse kanonnen, vazen en serviesgoed te zien. De waarde van de lading wordt vandaag de dag op 16 miljard euro geschat. De opnamen van de San José:  De San José was het vlaggenschip van een Spaanse vloot die in 1708 met drie marine- en veertien koopvaardijschepen van Panama naar Cartagena voer. In Europa woedde oorlog en de Britten wilden voorkomen dat Spaanse schepen de oceaan overstaken om met goud en zilver de Spaanse oorlogsvoering te financieren. Op 8 juni kwam het tot een confrontatie bij Barú, een schiereiland bij Cartagena. In dat gevecht ontplofte de kruitkamer van de San José. Slechts 11 van de 600 bemanningsleden werden gered. Het wrak van de San José, dat gezien de waarde van de lading ook de heilige graal van de scheepvaartarcheologie wordt genoemd, is vermoedelijk al in de jaren 80 gelokaliseerd door een Amerikaanse bergingsbedrijf. Dat leidde tot een juridische strijd met Colombia over het bedrag dat de Amerikanen voor de berging eisten. In 2015 vond de Colombiaanse marine de plek. De locatie werd een staatsgeheim. Colombia wil de wrakken en hun lading naar boven halen, om ze tentoon te stellen. Ook Spanje en Bolivia maken aanspraak op de lading.||https://nos.nl/artikel/2431767-nog-twee-scheepswrakken-bij-de-heilige-graal-van-scheepvaartarcheologie
2022-06-07||Regenval brengt boeren verlossing: 'We vroegen om regen en kregen het'|| De meest acute problemen rond de droogte in met name Noord-Brabant en Noord- en Midden-Limburg zijn voorlopig opgelost. Omdat er de afgelopen dagen zo veel regen is gevallen, is de waterstand volgens landbouworganisatie ZLTO weer redelijk op niveau. Daardoor zijn de oogsten niet meer in gevaar. De belangenorganisatie waarschuwde vorige maand dat de oogsten konden mislukken als het niet binnen twee weken flink zou gaan regenen. "We vroegen om regen en we hebben het gekregen", zegt een woordvoerder tegen persbureau ANP. "Daar zijn we blij om." Op sommige plaatsen in het zuidoosten van het land was er 30 tot 40 millimeter regen nodig om te voorkomen dat er grote problemen zouden ontstaan met de droogte. Nu er genoeg neerslag is gevallen, hebben boeren weer buffers kunnen opbouwen. Sproeien is voorlopig dan ook niet nodig, zegt ZLTO. Half mei was er in Nederland een neerslagtekort van zo'n 110 millimeter. Op dat moment was 2022 droger dan ooit eerder gemeten. Uit de meest actuele Droogtemonitor van het KNMI blijkt dat het tekort nu 102 millimeter is. Daarmee zitten we voorlopig niet meer op de lijn van het recordjaar 1976, maar 2022 kan nog steeds een erg droog jaar genoemd worden. Wat er tegen de droogte is te doen, zie je in deze video:||https://nos.nl/artikel/2431764-regenval-brengt-boeren-verlossing-we-vroegen-om-regen-en-kregen-het
2022-06-07||Vijftien jaar cel geëist voor het doden van vermiste Sumanta Bansi|| Het Openbaar Ministerie heeft tegen Manodj B. (42) uit Hoorn vijftien jaar gevangenisstraf geëist voor het ombrengen van Sumanta Bansi. De Surinaams-Hindoestaanse vrouw verdween begin 2018. Ze was toen 22 en in verwachting. De politie ging er al snel van uit dat ze slachtoffer was van een misdrijf en vermoedelijk niet meer in leven was. Volgens het OM is er geen twijfel dat Bansi door geweld om het leven is gekomen. Manodj B. zou haar doelbewust hebben omgebracht en daarna haar lichaam hebben weggemaakt. Manodj B. uit Rijswijk was Bansi's vroegere geliefde en zou haar voor de tweede keer zwanger hebben gemaakt. Haar eerste zwangerschap zou ze hebben afgebroken, maar volgens de politie was ze dat de tweede keer niet van plan. Bansi woonde bij B. en diens echtgenote en vader in huis. Ondanks verschillende zoektochten de afgelopen jaren is er geen spoor van de Surinaamse gevonden. De verdachte ontkent, maar volgens het OM is er meer dan voldoende bewijs. Zo zijn er onder meer telefoongesprekken, schrijft NH Nieuws, waarin hij de moord zou bekennen.||https://nos.nl/artikel/2431763-vijftien-jaar-cel-geeist-voor-het-doden-van-vermiste-sumanta-bansi
2022-06-07||Rapper gaat op Zeeuws festival biergooier te lijf met microfoonstandaard|| Op festival Vestrock in Hulst (Zeeland) heeft een rapper een bezoeker die bier naar hem gooide een paar meppen gegeven met een microfoonstandaard. De rapper - van het duo Bob Vylan - liep daarna het podium af met de woorden: "Fuck you Hulst." Het optreden was afgelopen zondagavond, schrijft Omroep Zeeland. Volgens ooggetuigen zou een plastic glas bier naar het podium zijn gegooid, waarbij een aantal spetters de frontman raakte. Daarop legde de Brit het optreden stil en sprak het publiek toe. "Wie was het? Als je een grote man bent, kom dan hier." De biergooier gaf gehoor aan die oproep en kwam naar de rapper toe. Die pakte een microfoonstandaard en ging de persoon te lijf. De rapper sloeg drie keer met de standaard in op de man, is te zien op beelden die op Dumpert staan. Medewerkers van Vestrock probeerden de situatie te sussen en mensen uit het publiek probeerden de microfoonstandaard af te pakken, waarop Vylan ook nog een schop uitdeelde. Hulst was niet de enige plek waar afgelopen weekend bier werd gegooid. Ook zanger Mart Hoogkamer moest eraan geloven, tijdens zijn optreden op de Pinksterfeesten in Beckum (Overijssel), hij had er daardoor na een paar seconden al geen zin meer in, schrijft RTL Boulevard.||https://nos.nl/artikel/2431762-rapper-gaat-op-zeeuws-festival-biergooier-te-lijf-met-microfoonstandaard
2022-06-07||Ruim vier ton coke in Italië onderschept, ook Nederlanders betrokken|| De politie in Italië heeft 4,3 ton cocaïne, bijna 1,9 miljoen euro aan contanten en auto's in beslag genomen. Daarmee heeft het naar eigen zeggen "een grote klap" uitgedeeld aan het Colombiaanse Clan del Golfo-drugskartel. De drugs hebben een straatwaarde van ruim 240 miljoen euro. Justitie in het noordoostelijke Triëst heeft 38 arrestatiebevelen uitgevaardigd tegen verdachten in zes verschillende landen, waaronder Nederland. Om hoeveel Nederlandse verdachten het gaat, waarvan ze precies verdacht worden en of ze al zijn aangehouden, is niet duidelijk. De Italiaanse politie kwam de drugs op het spoor na een onderzoek van een jaar, waarbij ook de Colombiaanse autoriteiten en de Amerikaanse veiligheidsdiensten betrokken waren. Italiaanse agenten infiltreerden het netwerk en volgden sinds mei vorig jaar negentien verschillende drugstransporten van Colombia naar Europa. Volgens de Italiaanse politie is er een uitgebreid netwerk blootgelegd met banden tussen Zuid-Amerikaanse cocaïneproducenten en Europese handelaren, die op hun beurt verantwoording afleggen aan de georganiseerde misdaad in Italië. De politie probeerde belangrijke tussenpersonen te identificeren en "een substantieel aantal" vervoerders in de wereldwijde drugssmokkelnetwerken. Naast verdachten uit Nederland en Italië zijn er ook arrestatiebevelen uitgegeven tegen mensen in Slovenië, Kroatië, Bulgarije en Colombia. De leider van het Clan del Golfo-kartel werd eind oktober vorig jaar opgepakt. Colombia maakte zeven jaar jacht op Dairo Antonio Usuga, ook bekend als Otoniel. Tot die tijd was hij de meest gezochte drugsbaas van het Zuid-Amerikaanse land. Vorige maand werd de 50-jarige Usaga uitgeleverd aan de Verenigde Staten. De Clan del Golfo is het grootste drugskartel van Colombia, dat naar schatting 200 ton cocaïne per jaar smokkelde. Usuga's val is alleen te vergelijken met die van Pablo Escobar in de jaren 90, zo zei Colombiaanse president bij Usuga's aanhouding.||https://nos.nl/artikel/2431758-ruim-vier-ton-coke-in-italie-onderschept-ook-nederlanders-betrokken
2022-06-07||Van der Wal: stikstofboodschap voor delen Nederland 'keihard', geen andere keuze || Minister Van der Wal voor Natuur en Stikstof denkt dat ze vrijdag met "een keiharde boodschap" moet komen wat betreft de stikstofuitstoot. "Dat er in een aantal gebieden heel weinig kan, dat is duidelijk." Vrijdag lekte uit dat de uitstoot van stikstof in sommige delen van Nederland, zoals de Gelderse Vallei en De Peel in Noord-Brabant, met 70 tot 80 procent moet worden verminderd. Dat leidde tot veel onrust, met name bij boeren die zich zorgen maken over de toekomst hun bedrijf. Van der Wal benadrukt dat haar plannen nog worden doorgerekend en dat ze vrijdag pas definitief worden gepresenteerd, maar ze zegt dat er "geen andere keuze" is dan rigoureus ingrijpen. "Ik denk dat we de afgelopen jaren te veel uitvluchten hebben gezocht en dat we daarom ook tegen de muur zijn gelopen als overheid. Uitvluchten, geitenpaadjes; dat kunnen we ons niet meer permitteren." De VVD-minister zegt zich te realiseren dat de plannen "heel veel impact voor heel veel mensen" hebben en vindt dat "verschrikkelijk". "Dit is een moment waarvan we al drie jaar weten dat het gaat komen en waar we doorheen moeten met elkaar." Ruim vierhonderd VVD-leden uit het hele land dienen zaterdag op een congres van hun partij een motie in, waarin zij afstand nemen van het stikstofbeleid. Zij denken dat de huidige maatregelen niet gaan leiden tot een oplossing van het probleem. "Wij roepen de Tweede Kamerfractie en het kabinet op: doe Nederland dit niet aan. Laat stikstof niet alle progressie tegenhouden en ons land verstikken", stellen zij. Een van hun grootste kritiekpunten is dat het beleid tot nu toe wordt gebaseerd op "modellen en berekeningen" in plaats van op "metingen en feiten". Ze willen dat dit verandert. "Offer niet onze agrarische bedrijven op aan een achterhaalde theoretische methode, maar kies voor beleid op basis van feiten en haalbare scenario's." Van der Wal moest haar plannen vanmiddag in het Vragenuur in de Tweede Kamer verdedigen: ||https://nos.nl/collectie/13901/artikel/2431757-van-der-wal-stikstofboodschap-voor-delen-nederland-keihard-geen-andere-keuze
2022-06-07||Kabinet beslist deze maand over onder water zetten Hedwigepolder|| Het kabinet schuift het besluit over het al dan niet ontpolderen van de Hertogin Hedwigepolder in Zeeuws-Vlaanderen nog even voor zich uit. Dat schrijft minister Van der Wal voor Stikstof en Natuur aan de Tweede Kamer. De Kamer had het kabinet vorige maand opgeroepen om de dijk pas door te steken als er meer duidelijk is over de vervuiling van de Westerschelde door pfas. Chemiebedrijf 3M in België heeft jarenlang pfas geloosd bij Zwijndrecht, in de buurt van Antwerpen. Via de Schelde is het in de Westerschelde terechtgekomen. Van der Wal zegt nu nog enkele onderzoeken naar vervuiling af te willen wachten. "Op basis hiervan zal ik, in afstemming met Vlaanderen en de provincie Zeeland, besluiten of de onderzoeksresultaten aanleiding geven om de planning van de ontpoldering van de Hedwigepolder aan te passen", schrijft ze. Voor 1 juli neemt het kabinet een besluit. Voor die tijd wordt de dijk niet verder afgegraven, maar dat stond toch al niet op de planning, stelt Van der Wal. "Overige werkzaamheden, die geen verband houden met het afgraven van de zeedijk, zullen wel gewoon doorgang vinden op een manier dat geen point of no return wordt bereikt." In Zeeland ontstond vorig jaar zomer onrust over de mogelijke aanwezigheid van pfas in de Westerschelde. Veel Zeeuwen zijn bezorgd dat er mogelijk vervuild water de polder wordt binnen gelaten. Uit RIVM-onderzoek bleek vorige maand dat het pfas-gehalte in Westerschelde niet gevaarlijk is voor zwemmers. Tegelijk adviseert het instituut wel om zo min mogelijk vis, garnalen, oesters en mosselen uit de Westerschelde te eten.||https://nos.nl/artikel/2431756-kabinet-beslist-deze-maand-over-onder-water-zetten-hedwigepolder
2022-06-07||In opspraak geraakte Bach-dirigent Leusink stopt na bedreigingen|| Dirigent Pieter Jan Leusink legt zijn werkzaamheden bij The Bach Choir & Orchestra of the Netherlands per direct neer. Directe aanleiding daarvoor is dat hij is bedreigd. Ook zijn zakelijke relaties hebben bedreigingen ontvangen. Die zouden voortkomen uit "controverses in het verleden", meldt de stichting Klassieke Concerten Nederland. Vorige week oordeelde het College voor de Rechten van de Mens dat Leusink zich schuldig heeft gemaakt aan seksuele intimidatie van twee vrouwelijke musici. Zij hadden een klacht ingediend bij het college. De dirigent legt zijn werk nu voor onbepaalde tijd neer, omdat hij niet wil dat "deze controverses rond zijn persoon het functioneren van The Bach Choir & Orchestra of the Netherlands in de weg staan". Gesprekken over zijn vervanging zouden al in een afrondende fase zijn. De berichten over grensoverschrijdend gedrag kwamen in 2018 naar buiten, toen vier vrouwen die met hem hadden gewerkt hem in het programma Brandpunt+ beschuldigden van machtsmisbruik en verregaand seksueel grensoverschrijdend gedrag. Ze spraken van een angstcultuur binnen het orkest en noemden voorbeelden van ongewenst zoenen en betasten door de dirigent. De vrouwen klaagden toen dat ze nergens naartoe konden met hun verhaal. Leusink was hun werkgever en de creatief leider van het gezelschap. Door de machtige positie kon hij volgens de vrouwen ongestoord zijn gang gaan. Twee van deze vrouwen hebben gelijk gekregen van het College voor de Rechten van de Mens. De stichting Klassieke Concerten Nederland zegt een extern bureau in 2018 opdracht te hebben gegeven voor een anonieme enquête onder de musici. "Van enige onvrede over de samenwerking met de dirigent, het management of de veiligheid van de werksfeer bleek toen niets." De klachten waren wel aanleiding om een interne en externe vertrouwenspersoon aan te stellen en gedragsprotocollen te maken. De Arbeidsinspectie constateerde in 2019 dat die protocollen worden nageleefd en dat de werkomgeving veilig is.||https://nos.nl/artikel/2431754-in-opspraak-geraakte-bach-dirigent-leusink-stopt-na-bedreigingen
2022-06-07||Wateroverlast bij Brabants zwembad, zeker week dicht|| Een zwembad in het Brabantse Rosmalen is zeker een week dicht omdat het technische systeem van het bad niet meer werkt. Het systeem ging stuk nadat de kelder zaterdag door de extreme regenval onder water was komen te staan.  Via ventilatieroosters is het water bij het bad naar binnen gekomen. Vervolgens is het naar het laagste punt gestroomd, de kelder. "Het ging steeds hoger en hoger staan. Het kon nergens heen", legt beheerder Willem-Jan Vrolijk van zwembad Kwekkelstijn uit bij Omroep Brabant. Nog niet eerder heeft Vrolijk zo veel wateroverlast gehad. "Ik ben er wel van geschrokken, zeker toen ik zag hoe hoog het water is gekomen." Toch laat hij zich er niet door uit het veld staan. "Ik wil nu alleen maar ervoor zorgen dat het bad weer open kan en dat de mensen er weer van kunnen genieten." Afgelopen weekend leidde hevige regenval vooral in het zuiden en midden van het land tot wateroverlast. In De Bilt werd de op een na natste Eerste Pinksterdag geregistreerd. Wanneer het binnenbad in Rosmalen weer open kan is nog de vraag. "Eerst maar eens alles hier droog zien te krijgen", aldus Vrolijk.||https://nos.nl/artikel/2431744-wateroverlast-bij-brabants-zwembad-zeker-week-dicht
2022-06-07||Ronaldo nu zwoegend op e-bike naar Compostela, de plek van zijn historische solo|| Het fenomeen Ronaldo heeft weer eens van zich laten horen. Ronaldo Luís Nazário de Lima welteverstaan, de spits die ooit bij PSV speelde en twee keer wereldkampioen werd met Brazilië. Tegenwoordig is Ronaldo (45) eigenaar en president van voetbalclub Real Valladolid, dat onlangs op de laatste speeldag promoveerde naar het hoogste niveau in Spanje. En daardoor moest hij een belofte nakomen. Onder veel belangstelling stapte hij zondag samen met zijn vrouw op de fiets richting het bedevaartsoord Santiago de Compostela. Ronaldo heeft er vier dagen voor uitgetrokken, voor deze tocht van een slordige 500 kilometer. Ook rijdt hij op een e-bike, omdat zijn conditie te wensen overlaat. "Ik doe het op de fiets, aangezien ik niet kan rennen." Ooit werd Ronaldo alom gezien als de beste spits ter wereld, voordat hij gekweld werd door zware blessures. In zijn tijd bij Barcelona liet hij volgens zijn coach Bobby Robson dingen zien die nooit eerder door een 20-jarige vertoond waren. Zoals één van de mooiste goals uit zijn carrière, zo niet de allermooiste. Toen hij op 12 oktober 1996 scoorde met een solo van eigen helft, op bezoek in datzelfde Santiago de Compostela. Bekijk hieronder de goal van Ronaldo tegen Compostela: En alles deed Ronaldo op intuïtie. "Ik pakte de bal in het midden van het veld. Ik voelde dat ze me grepen, maar ik bleef rennen", omschreef hij zijn gedachten terwijl hij alles wat hij onderweg in een shirt van SD Compostela op zijn weg tegenkwam op een hoopje dribbelde. Zijn status als Il Fenomeno is nog steeds onbedreigd, ook al is hij nu vele kilo's zwaarder. Hij belooft de komende dagen te genieten van zijn fietstocht, al is elke sportieve inspanning tegenwoordig een gevecht tegen zijn eigen lichaam. "Ik weet dat ik fysiek zal moeten lijden, maar het zal een onvergetelijke ervaring worden."||https://nos.nl/artikel/2431743-ronaldo-nu-zwoegend-op-e-bike-naar-compostela-de-plek-van-zijn-historische-solo
2022-06-07||Mijnraad: bereid Groningen voor op verhoging gaswinning|| Het kabinet moet de provincie Groningen voorbereiden op een heropening van het Groningse gasveld. Bovendien moeten Nederlandse gasbergingen met spoed niet voor 80 procent, maar volledig gevuld worden. Dat stelt de Mijnraad in een nieuw advies aan het kabinet, dat afgelopen week is gedeeld met de Tweede Kamer. De raad is een onafhankelijke groep deskundigen die het kabinet adviseert over energievoorziening. Voorzitter Staf Depla van de Mijnraad zegt tegen de NOS dat het kabinet opening van zaken moet geven. "Als het zich voor moet doen, wat we geen van allen willen, speel dan nu open kaart. Breng helder in beeld: om welke hoeveelheden gaat het, zodat we in de winter genoeg hebben. We weten nu niet precies wat het voor de veiligheid zou betekenen. Zoek dat nu uit, want nu hebben we er nog de tijd voor. En in het najaar niet meer." In een reactie aan de NOS zegt staatssecretaris Vijlbrief (Mijnbouw, D66) dat hij de Mijnraad bedankt voor het advies. "Maar we waren daar eigenlijk al lang mee bezig. Wij hebben nog een andere belangrijke adviseur: het Staatstoezicht op de Mijnen. En die hebben ons geadviseerd dat alle gaswinning boven nul potentieel gevaarlijk is. Daarom werk ik aan zo snel mogelijke sluiting van de gasvelden in Groningen en de afwikkeling van de schadevergoedingen." Toezichthouder Staatstoezicht op de Mijnen meldde afgelopen vrijdag dat het aantal aardbevingen in Groningen al enkele jaren op rij hoger is dan verwacht, als gevolg van gaswinning. Gaswinning verhogen zou daarom onverantwoord zijn. De provincie Groningen, een groot aantal gemeenten en de besturen van de Veiligheidsregio en de waterschappen in Groningen willen dat een mogelijke verhoging van de gaswinning helemaal van tafel gaat, schreven ze vorige week in een brief aan Vijlbrief. Het Groninger gasveld gaat volgens planning in 2023 of 2024 definitief dicht, om een einde te maken aan de aardbevingen die de provincie teisteren. Tot die tijd staat het gasveld op een 'waakvlam', omdat directe sluiting ook aardbevingsrisico's met zich mee zou brengen. Volgens de Mijnraad is dit niet vol te houden: "De leveringszekerheid van gas staat stevig onder druk en is in een aantal toekomstscenario's niet gegarandeerd. Nadenken over en het voorbereiden van overheidsingrijpen is daarom gerechtvaardigd." Dat komt ook doordat de nu genoemde alternatieven voor Russisch gas, zoals de invoer van vloeibaar gas (lng) uit andere landen, mogelijk niet genoeg zijn voor komende winter. Dat het kabinet nog niet wil overwegen om weer meer gas te winnen in Groningen "snapt de Mijnraad heel goed", zegt Depla van de Mijnraad in het NOS Radio 1 Journaal. "Het is natuurlijk beloofd om er mee op te houden. Maar je moet ook voorkomen dat je dit najaar moet terugkomen op die belofte." Volgens de hem moeten de verschillende scenario's nu in beeld worden gebracht. "En kijk ook welke rol het Groningerveld daarin kan spelen. Als het dan onverhoopt zou moeten, is het dan het beste om deze zomer al de gasopslagen te vullen? Of pas in het najaar?" Volgens Depla is het vooral belangrijk dat het kabinet tijdig plannen maakt voor het opvangen van het wegvallen van Russisch gas, komende winter. "Als er al scenario's zijn, zijn ze nu niet publiek. En wij denken dat het heel belangrijk is om daar met de Groningers over te spreken, maar ook met de Nederlandse samenleving. Want we moeten met z'n allen wel weten welke risico's we lopen, dan kunnen we ons er op voorbereiden." Als het Russisch gas wegvalt en alternatieven zijn onvoldoende voorhanden, dan kan het volgens Depla in de meest extreme situatie zo zijn dat Nederlanders hun verwarming niet meer kunnen aanzetten, maar ook dat elektriciteitscentrales of zware industrie niet meer kunnen draaien. "Klimaatminister Jetten heeft gezegd dat we eventueel kolencentrales weer meer in bedrijf kunnen nemen, maar dat is natuurlijk weer schadelijk voor het klimaat. Zo moet je alle mogelijkheden die je hebt, naast elkaar zetten. En dan de minst schadelijke kiezen."||https://nos.nl/artikel/2431734-mijnraad-bereid-groningen-voor-op-verhoging-gaswinning
2022-06-07||'Onprofessionele geneeskundestudent moet makkelijker weggestuurd kunnen worden'|| Geneeskundestudenten die niet functioneren, moeten makkelijker van de opleiding weggestuurd kunnen worden. Acht Nederlandse examencommissies Geneeskunde komen in het Nederlands Tijdschrift voor Geneeskunde met een plan om de reglementen aan te passen. Het gaat om een kleine groep studenten die herhaaldelijk onprofessioneel gedrag vertonen, zegt Mario Maas in het NOS Radio 1 Journaal. Hij is voorzitter van het Landelijk Overleg Voorzitters Examencommissies Geneeskunde. Het gaat volgens hem om studenten die bijvoorbeeld patiënten agressief benaderen, seksueel intimiderende opmerkingen maken, stelselmatig te laat komen of feedback niet serieus nemen. Hoeveel studenten het precies zijn, is niet duidelijk, zegt Maas, omdat de cijfers landelijk niet worden bijgehouden. "Het gaat misschien om twee studenten per faculteit, dus dat is ontzettend weinig. Het risico is niet groot in aantal, maar wel in gewicht", zegt hij. "Vandaar dat we toch dat kleine aantal coassistenten willen tegenhouden." Sinds 2010 is er al wel een wettelijke regeling om deze studenten van de opleiding te verwijderen. Dit zogenoemde iudicium abeundi (IA) is ingesteld om de procedure makkelijker te maken. "Maar de praktijk is weerbarstiger", zegt Maas. Om het wegsturen te vergemakkelijken moet een dossier worden opgebouwd waarin het onprofessionele gedrag wordt beschreven en aangetoond. "Maar we zetten een coassistent van wie we denken dat hij of zij dat doet nooit bij een patiënt neer, want dan zou een patiënt gevaar lopen tot het dossier gevuld is", legt Maas uit. "Daardoor kunnen we een dossier nooit volledig krijgen en dat betekent dat we het nooit kunnen winnen om een student buiten de poort te krijgen." In de afgelopen twaalf jaar zijn drie keer studenten verwijderd. De voorzitters van de examencommissies willen nu dat de IA-regeling verruimd wordt. Zo zou de inschatting van begeleiders dat een student niet alleen gelaten kan worden met een patiënt net zo zwaar moeten wegen als wanneer een student daadwerkelijk in de fout gaat.  Er is ook kritiek op het verruimen van de regeling. Hoogleraar onderwijsrecht Pieter Huisman, verbonden aan de Universiteit van Tilburg, noemt het in de Volkskrant "een zwaar middel dat alleen in extreme gevallen moet worden ingezet." Zo zouden opleidingen ook op zoek kunnen gaan naar andere mogelijkheden. "Een student die niet geschikt is als arts, kan misschien wel een onderzoeksfunctie vervullen." Maas benadrukt dat de regeling geldt voor studenten die bij elke beoordeling negatief scoren en die ook niet meer bij te sturen zijn. ||https://nos.nl/artikel/2431732-onprofessionele-geneeskundestudent-moet-makkelijker-weggestuurd-kunnen-worden
2022-06-07||Gino was gek op motoren en auto's, ze vormen erehaag bij stille tocht|| In Kerkrade wordt morgenavond een stille tocht gehouden voor de 9-jarige Gino. Op de route wordt een erehaag gevormd van zo'n 200 auto's en motoren. De jongen was volgens de gemeente Kerkrade gek op mooie voertuigen. De stille tocht begint bij het Eurode Business Center en gaat naar de speelplek aan de Hertogenlaan, waar Gino woensdagavond voor het laatst werd gezien, schrijft 1Limburg. De regionale omroep zendt de tocht live uit. "De combinatie van de erehaag met mooie auto's en motoren, de tocht door de wijk Rolduckerveld en de gekozen eindplek zorgt voor een respectvol en waardig eerbetoon voor Gino, zijn familie en vrienden", aldus de gemeente in een verklaring. "Het is een gebeurtenis die de hele gemeenschap diep raakt. De stille tocht sluit aan bij dit gevoel en geeft gehoor aan de wens van de familie." Burgemeester Annemarie Penn-te Strake van Maastricht wil de buurtgenoten van Gino helpen mee te lopen in de tocht, die niet in haar gemeente is. "Als mensen naar de stille tocht in Kerkrade willen, kunnen we misschien iets organiseren. Want veel mensen hebben geen eigen vervoer." "Hij betekent heel veel voor de mensen hier", zegt Penn-te Strake. "Iedereen hielp mee om hem op te voeden. Dit is een hele hechte buurt met een groot saamhorigheidsgevoel." Slachtofferhulp Nederland is vandaag op de basisschool van Gino. Leerlingen en leerkrachten van basisschool Sint Oda in Maastricht worden begeleid om alle gebeurtenissen van afgelopen dagen te verwerken. Dat was nodig ook, vertelt een van de ouders bij 1Limburg: "Mijn zoontje had heel veel vragen. Waarom gebeurt dat nou papa? Het is moeilijk om mee om te gaan. Hij zat een klas hoger dan Gino, maar kende hem goed, ze speelden ook samen." Gino logeerde bij zijn oudere zus in Kerkrade en kwam woensdagavond niet thuis na het spelen. Zijn levenloze lichaam werd zaterdag gevonden bij een woning in Geleen. Een 22-jarige man uit Geleen wordt verdacht van ontvoering en betrokkenheid bij de dood van de 9-jarige jongen. Hij werd in 2017 veroordeeld voor het bedreigen en mishandelen van twee jongetjes in Sittard en het misbruiken van een van hen. De man wordt vandaag in Roermond voorgeleid aan de rechter-commissaris.||https://nos.nl/artikel/2431731-gino-was-gek-op-motoren-en-auto-s-ze-vormen-erehaag-bij-stille-tocht
2022-06-07||Casino's op reclameborden niet verdwenen ondanks belofte|| Ondanks beloftes van online gokbedrijven is er in bushokjes en langs de snelweg nog altijd reclame voor gokken te zien. De bedrijven beloofden op 1 april of zo snel mogelijk daarna te stoppen met reclame in de buitenruimte. De meeste grote partijen zijn daar inmiddels mee gestopt, maar Betcity was deze maand nog actief. Een nieuw casino heeft juist onlangs posters door het hele land laten ophangen. Daarin roept oud-voetballer Ronaldinho op om te gokken bij het bedrijf. Het bedrijf Circus heeft pas enkele maanden een vergunning om online gokken aan te bieden en zegt dat er nog maar weinig mogelijkheden zijn om je als casino aan het publiek te presenteren. Minister Franc Weerwind van Justitie kondigde in maart aan dat de gokbedrijven hadden beloofd onder meer te stoppen met buitenreclame. Hij had daarvoor afspraken gemaakt met de twee brancheorganisaties voor gokbedrijven: VNLOK en NOGA. De eerste organisatie zegt dat al hun leden, waaronder Toto en Holland Casino, uiterlijk 1 juni zijn gestopt met buitenreclame. Volgens NOGA waren er meerdere bedrijven waarbij er nog contracten voor buitenreclame doorliepen. Een daarvan is Betcity. Dat bedrijf zegt in een reactie de zelfregulering wat betreft buitenreclames te steunen en stopt met buitenreclame als de huidige contracten zijn afgelopen. Wanneer dat is, wil het bedrijf niet zeggen Nieuwkomer Circus heeft sinds maart een vergunning om online gokken aan te bieden en is geen lid van de brancheverenigingen. "Als nieuwe partij wil je jezelf presenteren", zegt Martijn Maertens, de hoogste baas van het bedrijf. "We hebben maanden aan een verantwoord-spelen-campagne gewerkt en nu kwamen er eindelijk pas plekken vrij om reclame te maken." Hij wijst erop dat zijn bedrijf geen partij was bij de gemaakte afspraken en er bij het voorbereiden van de campagne ook geen weet van had. Volgens hem zijn er nog weinig mogelijkheden om als nieuwkomer jezelf op de markt te zetten "Alles wat aan reclamemiddelen beschikbaar was, is door de industrie opgeslokt, onder meer door staatsdeelnemingen. Het is vrijwel onmogelijk om nu er tussen te komen. Dat voelt als marktafgrendeling." Waarschijnlijk krijgen de komende maanden nog meer bedrijven een vergunning om online gokken aan te bieden. Peter-Paul de Goeij van brancheorganisatie NOGA snapt dat partijen die net op de markt komen een eigen afweging maken. "We roepen gokbedrijven op om zich zoveel mogelijk aan de gemaakte afspraken te houden." Martijn Maertens van Circus zegt dat zijn posters aan het eind van de maand uit de bushokjes zijn verdwenen. Dan mogen er namelijk van minister Weerwind geen oud-voetballers meer gebruikt worden in gokreclames en dus moet Ronaldinho dan uit de bushokjes verdwijnen. Of er daarna andere posters van het bedrijf komen te hangen, sluit Maertens niet uit. "Dat is een aandachtsgebied. We verkennen wat er nog mogelijk is."||https://nos.nl/artikel/2431721-casino-s-op-reclameborden-niet-verdwenen-ondanks-belofte
2022-06-07||Italiaanse ex-royals willen kroonjuwelen terug: 'Belachelijk dat ze in een kluis liggen'|| De Britse kroonjuwelen worden jaarlijks door miljoenen mensen bewonderd in de Tower of London. De Franse zijn te bezichtigen in het Louvre. Maar de Italiaanse kroonjuwelen hebben slechts een handvol mensen ooit in het echt gezien. De reden: ze liggen al 76 jaar verzegeld in een kluis. Een rechtszaak die vandaag begint, brengt daar mogelijk verandering in. De nazaten van koning Umberto II van Savoia, de laatste koning voordat Italië in 1946 een republiek werd, eisen de juwelen terug. Volgens hen heeft Umberto II ze alleen in bewaring gegeven aan de Bank van Italië en behoren ze tot het familiebezit. "De collectie bestaat uit halssnoeren, armbanden, broches, oorringen en een tiara. Allemaal voornamelijk bestaand uit diamanten", schetst koningshuis-kenner Alessandro Sala. De economische waarde van de stukken is nooit vastgesteld, maar volgens hem is de historische waarde enorm. "De juwelen zijn zo'n 150 jaar geleden gemaakt. En ze zijn niet aangekocht in Londen of Parijs, maar gemaakt in Italië. In die tijd was dat bijzonder." Maar aan wie behoren de juwelen toe? De familie Savoia, de kinderen en kleinkinderen van Umberto II, stellen dat ze tot het familiepatrimonium van de Savoia's behoren. "Het is heel simpel: mijn grootvader heeft ze bij de bank in bewaring gegeven. Wij willen terug wat van ons is", zei prins-ondernemer Emanuele Filiberto di Savoia (49) recent tegen de krant Corriere della Sera. Maar de bank weigert de juwelen aan de familie te overhandigen. Twistpunt daarbij is het document dat Umberto II in 1946 bij de juwelen voegde. Daarop staat dat ze worden toevertrouwd aan de Bank van Italië, die ze beschikbaar moet houden "voor wie er recht op heeft." Maar wie dat is, wordt verder niet gespecifieerd. "Er was destijds net een referendum over de staatsvorm gehouden. Het was nog niet duidelijk of Italië een republiek was, of een monarchie", legt Alessandro Sala uit. "Omdat de koning niet wist aan wie hij de juwelen moest overlaten, hield hij de formulering vaag." Sala twijfelt er echter niet aan dat de koning de juwelen destijds aan de staat teruggaf. "Vanaf het moment dat de juwelen gemaakt zijn, tot de laatste keer dat ze in het openbaar gezien zijn, hebben ze altijd aan de staat toebehoord", stelt hij vast na onderzoek. "De koninklijke familie had ze in bruikleen, maar ze waren niet hun eigendom." Dat de familie Savoia nu de juwelen opeist, is volgens hem dan ook ongegrond. Wat de familie Savoia met de Italiaanse kroonjuwelen wil doen, is niet geheel duidelijk. "Ik denk dat het mooi zou zijn ze te tonen aan de Italianen", zei Emanuele Filiberto di Savoia aan de Corriere. Hij voegde er echter aan toe dat hij dat als kleinzoon niet kan beslissen: "Het hangt af van de rechtstreekse erfgenamen, mijn vader en zijn zussen. Laten we eerst de juwelen in ons bezit krijgen en dan kijken we wat we ermee doen." Koningshuis-expert Alessandro Sala is daar niet gerust op. Volgens hem heeft de familie Savoia in het verleden regelmatig bezittingen van de staat opgeëist, maar werden die uiteindelijk privé verkocht. "Boeken, schilderijen porselein alles wat de kassa doet rinkelen." Dat de familie Savoia nu spreekt over het tentoonstellen van de juwelen, is volgens hem voor de bühne: "Veel waarschijnlijker is dat ze, zodra ze de kroonjuwelen in handen hebben, ook die verkopen." Maar zo'n vaart zal het niet lopen, schat Sala in. "Een goede advocaat kan misschien wat mazen in de wet vinden, maar juridisch gezien lijkt het mij onwaarschijnlijk dat de Savoia's de juwelen in handen krijgen." Hoe dan ook duren Italiaanse rechtszaken doorgaans lang; het kan jaren duren voordat de rechter iemand in het gelijk stelt. Wel hoopt de koningshuiskenner dat het proces aandacht genereert voor de kroonjuwelen, zodat meer Italianen leren over hun bestaan. "Als er meer belangstelling is, kan dat de regering er wellicht toe aanzetten om de juwelen toch tentoon te stellen", zegt hij. "Uiteindelijk maken de juwelen deel uit van het erfgoed van alle Italianen. Nu weten de meeste mensen niet eens af van hun bestaan."||https://nos.nl/artikel/2431716-italiaanse-ex-royals-willen-kroonjuwelen-terug-belachelijk-dat-ze-in-een-kluis-liggen
2022-06-07||Wekdienst 7/6: Proces Peter R. de Vries van start • verdachte Gino voorgeleid|| Goedemorgen! Veel rechtbanknieuws vandaag. Zo begint de strafzaak tegen de verdachten van de moord op Peter R. de Vries. En de verdachte van betrokkenheid bij de dood van de 9-jarige Gino wordt voorgeleid. Eerst het weer: wolkenvelden en de zon wisselen elkaar af, daarbij vallen er vooral in het noorden en uiterste zuidoosten enkele buien. Elders blijft het overwegend droog. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Premier Boris Johnson heeft een stemming over de toekomst van zijn partijleiderschap overleefd. 211 partijgenoten in het Lagerhuis steunden hem, 148 vonden dat Johnson het veld moest ruimen. Dat betekent dat 59 procent van zijn fractiegenoten achter hem staat. De stemming was aangevraagd door een groep leden binnen de Conservatieve Partij, naar aanleiding van partygate. De uitkomst betekent dat Johnson aan mag blijven als partijleider van de Conservatieven, en als gevolg daarvan ook als premier. Onder de huidige regels betekent dit bovendien dat er de komende 12 maanden niet nog eens een vertrouwensstemming mag worden gehouden. Meer dan 100.000 mensen hebben een kaartje gekocht voor de Rooftopwalk in Rotterdam. De organisatie wil aantonen dat er op de daken ruimte genoeg is en dat daken veel potentie hebben, bijvoorbeeld voor zonnepanelen, groen of terrassen. Kijk mee met het wandelrondje hoog boven de stad: Fijne dinsdag!||https://nos.nl/artikel/2431714-wekdienst-7-6-proces-peter-r-de-vries-van-start-verdachte-gino-voorgeleid
2022-06-07||Strafeis verwacht in moordzaak Peter R. de Vries|| Naar verwachting komt het Openbaar Ministerie vandaag met een strafeis voor de moord op Peter R. de Vries. In Amsterdam wordt de rechtszaak tegen de twee verdachten inhoudelijk behandeld. Vanochtend worden eerst de feiten rond de moord besproken. De 22-jarige Delano G. uit Tiel was volgens het OM de schutter. De uit Polen afkomstige Kamil E. (36) zou de schutter hebben gebracht en gehaald. Ook zou hij De Vries voor de moord in de gaten hebben gehouden. De verdachten werden drie kwartier na de moord gearresteerd op de snelweg. Ze hadden het moordwapen in de auto liggen. Het OM ziet een overvloed aan bewijs dat de twee de moord hebben uitgevoerd. Er zijn veel ooggetuigen, camerabeelden en forensische sporen. Vanmiddag komen de nabestaanden van Peter R. de Vries aan het woord. Zijn zoon Royce en dochter Kelly maken gebruik van hun spreekrecht. Ook het requisitoir van het Openbaar Ministerie staat voor vandaag gepland. De officieren van justitie maken dan bekend welke straf zij eisen. Het OM is ook van plan om beelden te laten zien van de verdachten, onder meer van 'proefschieten' met een wapen. De Vries liep op 6 juli vorig jaar van de studio van RTL Boulevard in het centrum van Amsterdam naar zijn auto, toen hij van dichtbij werd neergeschoten. Hij overleed ruim een week later aan zijn verwondingen. Volgens het OM lijkt het erop dat De Vries is vermoord omdat hij de kroongetuige hielp in het Marengo-proces tegen Ridouan Taghi. De twee verdachten zwijgen over hun opdrachtgever. De advocaten van Delano G. en Kamil E. komen volgende week aan het woord. De rechtbank doet uitspraak op 14 juli.||https://nos.nl/artikel/2431712-strafeis-verwacht-in-moordzaak-peter-r-de-vries
2022-06-07||Verdachte verboden pedoclub Martijn opgepakt in Mexico|| In Mexico is Nelson M. opgepakt, die de verboden pedofielenvereniging Martijn zou hebben voortgezet. Ook wordt hij verdacht van het bezit van 10.000 afbeeldingen met kinderporno. Toen M. begin dit jaar voor de rechter moest verschijnen, bleek dat de man uit Lelystad naar Mexico was gereisd. Volgens zijn advocaat had hij daar politiek asiel aangevraagd. Onder meer de stichting Free a Girl begon daarop een petitie en werkte samen met de internationale hulporganisatie Operation Underground Railroad om M.'s arrestatie mogelijk te maken. Het Mexicaanse Openbaar Ministerie maakte op een persconferentie bekend dat in samenwerking met deze organisaties M. in Mexico-Stad kon worden aangehouden. De Mexicaanse politie nam bij de arrestatie onder meer een vuurwapen, foto's van kinderporno en harde schijven in beslag. Justitie lichtte de arrestatie in een video toe: De Hoge Raad verbood pedofielenvereniging Martijn in 2014, omdat de leden seksuele relaties tussen volwassenen en kinderen verheerlijkten en bevorderden. Twee andere oud-leden, Marthijn U. en Norbert de J., zijn in maart veroordeeld tot celstraffen van vier en zes maanden vanwege het voortzetten van de vereniging.||https://nos.nl/artikel/2431711-verdachte-verboden-pedoclub-martijn-opgepakt-in-mexico
2022-06-07||Voorlopig akkoord over hogere minimumlonen in EU|| Afgevaardigden van het Europees Parlement en de Raad van de Europese Unie hebben na nachtelijk onderhandelen een voorlopig akkoord bereikt over de richtlijn voor eerlijker minimumlonen in de EU. Als de nieuwe wet wordt aangenomen moet deze de werk- en leefomstandigheden van Europese werknemers verbeteren en ongelijkheid tegengaan. De richtlijn legt vast waar nationale minimumlonen aan moeten voldoen. Er moet daarbij onder meer worden gekeken naar de koopkracht van werknemers en de verhouding met andere lonen in een land. Het gaat nadrukkelijk om een richtlijn en niet om een verplichting.  Landen moeten hun minimumloon volgens de richtlijn toetsen aan bijvoorbeeld de internationale norm van minimaal 50 procent van het gemiddelde brutoloon en 60 procent van het mediaan brutoloon, zegt PvdA-Europarlementariër en hoofdonderhandelaar namens het Parlement Agnes Jongerius in een blog op de website van de PvdA. Ze noemt de werknemers "de grote winnaars" van dit akkoord. Voor Nederland zou dat een stijging betekenen van 10,48 euro bruto nu naar 14,00 euro bruto per uur. Dat is forse stijging, zegt Jongerius in het NOS Radio 1 Journaal. "Dan kun je dus nagaan hoeveel dat minimumloon eigenlijk achter is gebleven", zegt Jongerius. Als voorbeeld van laagbetaalde beroepen haalt ze pakketbezorgers, winkelmedewerkers, mensen in de agrarische sector en schoonmaakwerkers aan. "Het wordt nu tijd voor een inhaalslag. Ik weet dat het fors is, maar ik weet dat het echt nodig is met de stijgende energie- en voedselprijzen." Het merendeel van de mensen die op of rond het minimumloon werken, doen dat werk in grote bedrijven in Nederland, zegt Jongerius. De stijging van het loon "zal natuurlijk ten koste gaan van de winstgevendheid, maar dat moet dan maar wat mij betreft".  Het minimumloon verschilt dan dus per EU-lidstaat. "Maar de systematiek is overal hetzelfde", zegt Petra Bolster. Ze is bestuurslid bij vakbond FNV en is de afgelopen jaren met Europese collega-vakbonden bezig geweest met dit plan. Volgens Bolster wordt het bepalen van het minimumloon nu transparanter. Ze zegt dat er nu nog wel eens onenigheid of onduidelijkheid kan bestaan over wat het minimumloon nou eigenlijk is. "Door deze manier wordt het voor iedereen duidelijk, ook voor iedereen die in een bepaald EU-land woont, wat het minimumloon zou moeten zijn." Bolster zegt blij te zijn met dit wetsvoorstel omdat er dan "een soort fatsoensnorm en een fatsoensgrens komt" in de minimumlonen in de verschillende EU-landen. Een ander onderdeel van het akkoord is een betere positie voor werknemers en vakbonden bij cao-onderhandelingen. EU-lidstaten moeten moeten een plan maken om ervoor te zorgen dat minimaal 80 procent van de werkende bevolking onder een cao valt, zegt Bolster. "Dat zorgt ervoor dat de salarissen in de landen zullen stijgen." Daarnaast worden de rechten van vakbonden vastgelegd. Zo moeten lidstaten ingrijpen als werknemers en vakbondsbestuurders onder druk worden gezet door een werkgever. Nu het voorlopige akkoord op Europees niveau er ligt, moeten de wetten nog per EU-lidstaat worden aangepast. Naar verwachting duurt dit ongeveer twee jaar. Het voorstel van de Europese Commissie werd in oktober 2020 ingediend bij de Raad en het Parlement. Sinds begin januari vonden er in totaal acht onderhandelingsronden plaats tussen de Raad en het Parlement over het voorstel. De EU-lidstaten hebben twee jaar de tijd om de richtlijn in nationaal recht om te zetten.||https://nos.nl/artikel/2431710-voorlopig-akkoord-over-hogere-minimumlonen-in-eu
2022-06-07||OM zet man die ex-vrouw doodde op Nationale Opsporingslijst|| Het Openbaar Ministerie heeft een Libiër die in 2015 zijn ex-vrouw doodde op de Nationale Opsporingslijst geplaatst. Fathi Atiya werd in juni 2019 bij verstek onherroepelijk veroordeeld tot twaalf jaar gevangenisstraf. Op 4 november 2015 bracht Atiya de 39-jarige moeder van hun vijf kinderen, Victoria Retsjkina, om het leven met een mes in haar woning in Hoevelaken. De vrouw had in totaal zes kinderen. Enkele jonge kinderen waren thuis op het moment van het misdrijf. Na het misdrijf vluchtte Atiya naar het buitenland. Justitie vermoedt dat hij in Libië is, maar sluit niet uit dat hij elders verblijft onder een andere naam. Atiya is ook onherroepelijk veroordeeld voor het ontvoeren van twee van zijn kinderen naar Libië. Hiervoor moet hij nog twee jaar gevangenisstraf uitzitten. De politie vraagt mensen die informatie hebben of Atiya hebben gezien contact op te nemen.||https://nos.nl/artikel/2431709-om-zet-man-die-ex-vrouw-doodde-op-nationale-opsporingslijst
2022-06-07||Zwaardere aanklachten tegen Proud Boys voor Capitoolbestorming|| Federale aanklagers in de Verenigde Staten hebben de aanklacht tegen enkele prominente leden van de rechtsextremistische organisatie Proud Boys voor hun rol bij de Capitoolbestorming begin vorig jaar verzwaard. Voormalig voorzitter Enrique Tarrio wordt nu met Ethan Nordean, Joseph Biggs, Zachary Rehl en Dominic Pezzola aangeklaagd voor seditious conspiracy, oftewel 'opruiende samenzwering'. Als ze schuldig worden bevonden kunnen ze tot twintig jaar cel worden veroordeeld. De vijf worden ervan verdacht te hebben afgesproken om zich met geweld te verzetten tegen de wettige overdracht van de presidentiële macht. Dat is een ernstig, federaal misdrijf in de Verenigde Staten. Ze werden eerder beschuldigd van andere vormen van samenzwering bij de bestorming. Op 6 januari 2021 bestormde een menigte woedende Trump-aanhangers het Capitool, waar op dat moment het Congres bijeen was om de verkiezingsuitslag te bevestigen die in het voordeel van Joe Biden was uitgevallen. Er vielen vier doden. Tarrio werd overigens al veroordeeld voor het verbranden van een Black Lives Matter-vlag en voor het vervoeren van verboden magazijnen, vlak voor de bestorming. Die straf heeft hij uitgezeten. Hij wordt gezien als een van de belangrijke figuren achter het geweld op 6 januari 2021. De Proud Boys zijn niet de eerste groep die wordt aangeklaagd voor opruiende samenzwering. Eerder gebeurde dat al met elf leden van de extreemrechtse groep Oath Keepers. De militie, met vooral (voormalige) militairen en politieagenten als lid, zou de bestorming hebben voorbereid als een oorlog. Leider Stewart Rhodes heeft ontkend schuldig te zijn, drie leden hebben wel schuld bekend. Een parlementaire commissie die de Capitoolbestorming onderzoekt gaat komende week beginnen met openbare hoorzittingen en zal de conclusies van het onderzoek presenteren. De vijf Proud Boys moeten vermoedelijk in augustus voorkomen. Terugblik van correspondenten Marieke de Vries en Lucas Waagmeester op 6 januari 2021. De dag dat in de VS het Capitoolgebouw bestormd werd door woedende Trump-aanhangers. ||https://nos.nl/artikel/2431708-zwaardere-aanklachten-tegen-proud-boys-voor-capitoolbestorming
