2022-06-11||Anouk geeft voor 40.000 mensen het jawoord|| Zangeres Anouk is tijdens haar eigen concert in Den Haag getrouwd met haar verloofde Dominique Schemmekes. De twee gaven elkaar het jawoord op het podium op het Malieveld, in het bijzijn van de zo'n 40.000 bezoekers van het concert. Nog eens enkele duizenden mensen keken mee via een livestream op Instagram. Anouk was al ruim een uur aan het optreden toen ze het podium rond 22.15 uur verliet, waarna Schemmekes en de kinderen van Anouk het podium op kwamen. De zangeres keerde even later terug, in een witte jurk met sluier. Bekijk hieronder het jawoord, het omdoen van de ringen en de zoen: De twee hebben al enkele jaren een relatie. Anouk leerde de 28-jarige Schemmekes kennen toen hij basketbalcoach was van haar oudste zoon. Ze noemde hem in de trouwbelofte voorafgaand aan haar jawoord haar "zielsverwant" en een "ongelooflijke vader en man". Schemmekes zei op zijn beurt dat Anouk het beste in hem naar boven haalt. Na het jawoord zong de zangeres nog enkele nummers. Voor de 47-jarige zangeres is het haar derde huwelijk. In de jaren 90 was ze korte tijd getrouwd met haar toenmalige manager Edwin Jansen, die later bij het grote publiek bekend werd als jurylid bij Idols. In 2004 trouwde ze met muzikant Remon Stotijn, van wie ze vier jaar later scheidde. De zangeres heeft in totaal zes kinderen, van wie een samen met Schemmekes. Alle zes waren ze aanwezig bij de huwelijksvoltrekking, net als Anouk en Schemmekes gekleed in het wit. Het stel had toestemming van de gemeente Den Haag om op het Malieveld te trouwen. Het Haagse evenemententerrein werd daarvoor eenmalig aangewezen als plek waar een huwelijksvoltrekking mag plaatsvinden. Het was sinds 2018 het eerste optreden van Anouk in haar geboortestad Den Haag. Op sociale media beklaagden veel bezoekers zich aanvankelijk over de slechte geluidskwaliteit van het concert. Tijdens de coronacrisis woonde de zangeres maandenlang afgezonderd van haar kinderen, omdat ze vanwege haar zware astma bang was om corona te krijgen.||https://nos.nl/artikel/2432348-anouk-geeft-voor-40-000-mensen-het-jawoord
2022-06-11||Grote brand op industrieterrein Groningen onder controle|| In de stad Groningen heeft een grote brand gewoed op een industrieterrein. Rond middernacht was de brand onder controle. Er wordt nog wel nageblust. Bij de brand vielen geen gewonden. Het vuur ontstond bij een ijzerhandel aan de Emdenweg en sloeg daarna over naar zeker één ander gebouw. Het pand van de ijzerhandel wordt als verloren beschouwd, zegt de brandweer. Volgens RTV Noord kwam er zeer veel rook vrij en werd daarom een NL-Alert verzonden. Ook was de brand tot in de verre omtrek te zien. De vlammen sloegen uit de panden: Omstanders werden op afstand gehouden. Volgens een handhaver van de gemeente was dat vanwege ontploffingsgevaar. Vanwege de omvang van de brand hebben meerdere brandweereenheden geholpen met blussen. Inmiddels zijn de eerste ploegen weer terug naar hun kazerne, meldt de brandweer.||https://nos.nl/artikel/2432340-grote-brand-op-industrieterrein-groningen-onder-controle
2022-06-11||Doden bij geweld tussen hindoes en moslims in India|| Bij gewelddadigheden in het oosten van India tussen hindoes en moslims zijn twee tieners om het leven gekomen. Om een einde te maken aan het geweld opende de politie het vuur. Of de twee al bij de rellen waren omgekomen of door politiekogels zijn geraakt is onduidelijk. De botsing tussen de groepen was in de stad Ranchi, in de deelstaat Jharkhand. Zeker veertien politieagenten zouden gewond zijn geraakt. De autoriteiten hebben een avondklok ingesteld en het internet platgelegd om te voorkomen dat de onrust zich uitbreidt. Ook in andere deelstaten was het onrustig. In het noordelijke Uttar Pradesh werden na het vrijdaggebed 230 mensen opgepakt. Uitspraken van twee woordvoerders van de hindoe-nationalistische regeringspartij (BJP) over de profeet Mohammed hebben de verhoudingen tussen hindoes en moslims verder op scherp gezet. De uitlatingen, die als anti-islamitisch en denigrerend worden gezien, hebben bij moslims in India en daarbuiten geleid tot woedende reacties. Aanvankelijk probeerde de BJP-regering de uitspraken af te doen als "randverschijnselen", maar na internationale ophef werd de koers verlegd. Uiteindelijk werden de twee geschorst en werd een waarschuwing uitgegeven om voorzichtiger te zijn met uitlatingen over de islam. De politie in New Delhi is ook een onderzoek gestart. Tegelijkertijd is er kritiek op de regering. Die zou zich te veel laten intimideren door dreigementen vanuit de islamitische wereld en te weinig opkomen voor de vrijheid van meningsuiting. Vanuit Nederland, via Twitter, mengde PVV-leider Wilders zich meermaals in de discussie. Vandaag nog vroeg hij de Indiase premier Modi waarom hij zijn partijgenoten publiekelijk niet steunt. De spanningen tussen hindoes en moslims zijn toegenomen sinds de hindoe-nationalistische regering van premier Modi in 2014 aan de macht kwam. De BJP wordt al tijden beschuldigd van het systematisch onderdrukken van de 200 miljoen moslims in het land. Burgermilities die het slachten van koeien, gemengde huwelijken en bekeringen tegengaan, gebruiken geregeld geweld zonder dat ze hiervoor worden gestraft. Ook een nieuwe burgerschapswet uit 2019, waardoor vluchtelingen uit buurlanden makkelijker burger kunnen worden tenzij ze moslim zijn, leidde tot grootschalige protesten. Correspondent Aletta André maakte in maart deze reportage over een opvallend gevolg van de politieke veranderingen: zwerfkoeien.||https://nos.nl/artikel/2432339-doden-bij-geweld-tussen-hindoes-en-moslims-in-india
2022-06-11||Honderden demonstraties tegen wapengeweld in VS: 'Genoeg is genoeg'|| In verschillende plaatsen in de Verenigde Staten zijn mensen de straat op gegaan om te demonstreren tegen de huidige wapenwetgeving van het land. Volgens de organisatoren waren er verspreid door de VS ongeveer 450 demonstraties. In de hoofdstad Washington D.C. werden 50.000 deelnemers verwacht, maar volgens persbureau AP waren er ongeveer 30.000 betogers. Correspondent Marieke de Vries was erbij in Washington en sprak met betogers: In de VS vonden recent twee grote schietpartijen plaats: in een supermarkt in Buffalo werden tien mensen doodgeschoten en in een basisschool in Uvalde werden negentien kinderen en twee leraren doodgeschoten. De schietpartijen hebben de discussies over strengere wapenwetgeving in de VS, bepaald niet voor het eerst, opnieuw aangewakkerd. De Amerikaanse president Biden twitterde vanmiddag een oproep aan het Congres om meer vuurwapens illegaal te maken en mensen die een wapen kopen strenger te controleren: "We kunnen het Amerikaanse volk niet weer tekortdoen." Bij de demonstraties deden verschillende sprekers soortgelijke oproepen. "Genoeg is genoeg", zei de burgemeester van Washington tijdens haar toespraak. "Ik spreek voor miljoenen Amerikanen en Amerikaanse burgemeesters die eisen dat het Congres zijn werk gaat doen." Actiegroep March For Our Lives organiseerde voor de eerste keer een demonstratie in 2018, nadat er op een school in Parkland, Florida zeventien mensen waren doodgeschoten. Destijds kwamen er meer dan 200.000 mensen op af. Een van de overlevenden van de schietpartij in Florida sprak vandaag ook: "Ik ben hier vandaag omdat ik wil dat niemand meer die nachtmerrie moet beleven, wat je idealen ook zijn." Ook in de Texaanse stad San Antonio, ruim 100 kilometer van Uvalde, was een demonstratie. Deelnemers scandeerden onder meer: "Hey hey, ho ho, the NRA has got to go", waarmee ze verwezen naar de machtige Amerikaanse wapenlobbyorganisatie. Het Amerikaanse Huis van Afgevaardigden werd het deze week eens over een breed pakket aan maatregelen om de wapenwetgeving aan te scherpen, maar naar verwachting wordt het pakket niet in de Senaat aangenomen. Onder Republikeinen is veel weerstand tegen strengere wapenwetten.||https://nos.nl/artikel/2432337-honderden-demonstraties-tegen-wapengeweld-in-vs-genoeg-is-genoeg
2022-06-11||Boerenprotest was weliswaar niet strafbaar, 'maar wel intimiderend'|| Van links tot rechts buitelen politici en bestuurders over elkaar heen in het veroordelen van de boerenprotestactie gisteravond bij het huis van stikstofminister Van der Wal. De kern van hun kritiek: dat boeren boos zijn over het stikstofbeleid is begrijpelijk, maar ze moeten het debat daarover niet voeren in het privédomein van een bewindspersoon. Voor de wet staan de actievoerende boeren echter in hun recht. "Het is weliswaar moreel verwerpelijk wat er is gebeurd, maar het is op zich geen strafbaar feit om daar te gaan staan", zegt Jan Struijs, voorzitter van de Nederlandse Politiebond. "Het ligt echt aan de situatie of je kunt ingrijpen, bijvoorbeeld aan wat er wordt geroepen, hoe mensen zich gedragen en hoe bedreigend de situatie is." De politie was gisteravond wel aanwezig bij het huis van Van der Wal, maar liet de boeren begaan omdat ze geen strafbare feiten pleegden. "Als je nergens een overtreding of misdrijf constateert, kun je niet zomaar burgers wegsturen", legt Struijs uit. Zelf zei de minister vandaag dat ze het bezoek van de boeren als onaangenaam heeft ervaren, hoewel ze gelooft dat de actievoerders "oprecht in gesprek wilden": Formeel is geen sprake van bedreiging, zegt ook Letty Demmers van het Netwerk Weerbaar Bestuur, dat politici en bestuurders onder meer traint in het omgaan met agressie. "Mensen staan waar ze staan en ze roepen iets. Maar het komt wel heel bedreigend over." Het is niet voor het eerst dat actievoerders politici thuis opzoeken. Eerder gebeurde dat bij onder anderen minister De Jonge. Een man die begin dit jaar met een fakkel voor de deur van minister Kaag stond, is inmiddels veroordeeld tot een half jaar cel. Volgens Demmers hebben deze voorvallen, hoe vervelend ook voor de betrokkenen, er wel aan bijgedragen dat het onderwerp bespreekbaar wordt. "Je merkt dat eigenlijk iedereen zegt: de vrijheid van meningsuiting is een groot goed en we moeten over alles een debat kunnen voeren, maar de democratie is er ook bij gebaat dat iedereen dat in vrijheid kan doen." En daarvan is in iemands privésituatie geen sprake, vindt Demmers, die zelf ook te maken kreeg met bedreigingen toen ze begin deze eeuw burgemeester was in Brabant. "Als een debat in je privédomein wordt gevoerd en je voelt dat je partner en je kinderen zich daar niet prettig bij voelen, dan wordt je reactie ook anders." Ook minister Van der Wal verwees gisteren naar haar kinderen: Volgens Demmers zijn acties in de persoonlijke levenssfeer van politici en bestuurders niet helemaal te voorkomen, omdat ze plaatsvinden in de openbare ruimte. Ze roept politieke ambtsdragers die ermee te maken krijgen op dat altijd te melden. "En politici moeten zich realiseren dat hun besluiten mensen in hun persoonlijke situatie raken. Iemand die ergens tegen is, moet zijn verhaal kunnen doen. Maar dan wel op de plek waar het debat gevoerd wordt, en niet in iemands privéomgeving." Dit is de zoveelste minister bij wie dit gebeurt, zegt voorzitter Jan Struijs van de politievakbond. "Het loopt volledig uit de hand en het moet gewoon stoppen, want er gaat veel intimidatie vanuit. Maar het is nu eenmaal moeilijk om in te grijpen als je een eenmalige actie uitvoert en je staat vredelievend voor de deur." Overigens ziet niet iedereen problemen in het thuis opzoeken van politici en bestuurders. Mark van den Oever, voorman van actiegroep Farmers Defence Force (FDF), sprak vandaag op YouTube van een "topactie". Dat het protest plaatsvond op het huisadres van Van der Wal is "helemaal niet erg", omdat de politiek ook bij de boeren "aan de keukentafel" komt, zei hij, doelend op de gevolgen van de stikstofmaatregelen. FDF bezocht zelf ook wel eens een politicus thuis: in 2020 stonden vijf leden van de actiegroep voor de deur van toenmalig D66-fractievoorzitter Jetten. Ze kwamen hem een voedselpakket brengen toen hij in quarantaine zat omdat hij corona had.||https://nos.nl/collectie/13901/artikel/2432330-boerenprotest-was-weliswaar-niet-strafbaar-maar-wel-intimiderend
2022-06-11||Schiphol zoekt nieuw personeel op banenmarkt, 'maar lost zomerdrukte niet op'|| Om personeel te vinden voor de zomer organiseerde Schiphol vandaag een banenmarkt. Het is niet voor het eerst, maar toch was er een groot verschil met andere jaren: 1500 mensen hadden zich aangemeld, waar dat er normaal volgens de luchthaven zo'n 300 zijn.  Op de markt waren ongeveer 50 werkgevers aanwezig, op zoek naar onder meer schoonmakers, buschauffeurs en bagagemedewerkers. Bij vier werkgevers lagen de contracten zelfs al klaar om ter plekke getekend te worden. Volgens experts zal dit de zomerdrukte niet voorkomen. Schiphol geeft aan het maximale te doen om zo veel mogelijk mensen te laten reizen deze zomer, en deze markt is hier een onderdeel van, al zal het volgens een woordvoerder niet alle tekorten direct oplossen. "Het aantal aanmeldingen is positief", zegt een woordvoerder. Schiphol-personeel haalde alles uit de kast om nieuwe collega's te vinden:  De banenmarkt maakt deel uit van een groter plan van Schiphol om meer personeel aan te trekken. Onlangs kondigde de luchthaven aan dat zijn personeel komende maanden kan rekenen op een zomertoeslag van 5,25 euro per uur bovenop het normale uurloon te geven. Dat betekent 840 bruto per maand extra, voor iemand die voltijd werkt. Gaat deze strategie slagen? "Dit is in ieder geval een manier om mensen in contact te brengen met een werkplek, face-to-face. Dat is effectiever dan een online vacature", zegt Ton Wilthagen, hoogleraar arbeidsmarkt aan de Universiteit van Tilburg. Maar hij plaatst ook kanttekeningen: "Deze banen zijn vaak zwaar en Schiphol is ook erg negatief in het nieuws gekomen." Daarom verwacht hij niet dat veel mensen opeens op de luchthaven willen werken, ondanks het extra geld dat ze deze zomer kunnen verdienen. "Het gaat niet alleen om loon. Arbeidsomstandigheden zijn erg belangrijk." Zelfs als mensen wel bij Schiphol willen gaan werken, komt dit te laat om de luchthaven deze zomer voldoende te ontlasten, zegt Steven van der Heijden, directeur van Corendon: "Mensen moeten nog worden opgeleid. Ook moeten ze nog een verklaring van geen bezwaar ontvangen van de overheid. Alleen dat kan al weken duren." Wilthagen noemt ook nog de opzegtermijnen bij de huidige banen van eventuele nieuwe werknemers.  Dan is er nog de krappe arbeidsmarkt die een rol speelt, volgens Wilthagen. "Het is touwtrekken om mensen. Als bijvoorbeeld een beveiliger in de regio Schiphol aangeeft te willen overstappen naar de luchthaven, kan de werkgever ook een tegenbod doen." Schiphol reageert dat ze met de banenmarkt niet alle tekorten direct oplossen, maar dat het een stap in de goede richting is.||https://nos.nl/artikel/2432324-schiphol-zoekt-nieuw-personeel-op-banenmarkt-maar-lost-zomerdrukte-niet-op
2022-06-11||Spanje maakt zich op voor bloedhete week|| Het is bloedheet in Spanje. In het zuiden van het land is het op het sommige plekken 42 graden. Dat gebeurt vaker, maar niet vaak zo vroeg in het jaar. Volgens het Spaanse meteorologische instituut (AEMET) heeft Spanje vanaf morgen te maken met de warmste hittegolf die voor de zomer plaatsvindt in zeker twintig jaar. En het eind is nog niet in zicht. Volgens het AEMET is er vanaf morgen officieel sprake van een hittegolf. In het binnenland wordt het 34 tot 36 graden; in het zuiden, rond Sevilla, kunnen de temperaturen oplopen tot 43 graden. 's Nachts wordt het niet koeler dan 20 graden. Alleen in de noordelijke regio's Cantabrië, Galicië en de Pyreneeën geldt de hittegolf niet. De hitte wordt veroorzaakt door een stroom van hete lucht afkomstig uit Noord-Afrika. Die lucht is volgens het AEMET naast warm ook zeer droog. De Catalaanse krant El Periódico schrijft dat 2022 op weg is het warmste jaar te worden sinds de metingen begonnen. Vorige maand was het ook al extreem warm. Toen werden temperaturen gemeten van 40 graden, bijna 15 graden warmer dan normaal voor die periode. De hoge temperaturen houden nog wel even aan. De verwachting is dat de hittegolf zeker tot en met woensdag duurt. Daarna wordt het vanuit het westen ietsje koeler in Spanje. De autoriteiten raden aan genoeg water te drinken, geen alcohol te nuttigen en niet te zwaar te tafelen. En als je de deur uit moet voor bijvoorbeeld boodschappen, kan je dat het beste 's ochtends vroeg of later op de middag doen; zo vermijd je de heetste momenten. Ook wordt gevraagd een oogje in het zeil te houden bij ouderen of mensen met een kwetsbare gezondheid. Het Jeugdjournaal sprak vorige maand met kinderen in Spanje over de hitte van toen:||https://nos.nl/artikel/2432319-spanje-maakt-zich-op-voor-bloedhete-week
2022-06-11||Fransen naar de stembus, Macron voelt hete adem van links in zijn nek|| In Frankrijk zijn de stembureaus opengegaan voor de eerste ronde van de parlementsverkiezingen. Twee maanden na de presidentsverkiezingen kunnen de Franse kiezers nu bepalen of de herkozen president Macron straks zijn programma soepel kan uitvoeren met een meerderheid in de Assemblée Nationale, of dat hij elke beleidsstap met compromissen moet bevechten. President Macron was deze week opvallend veel op werkbezoek in het land. Hij sprak met jongeren in een arme voorstad van Parijs en reisde naar Gaillac, in Zuid-Frankrijk, om het te hebben over de veiligheid op straat. Dat is geen toeval. Emmanuel Macron voerde campagne zonder het zo te noemen met het oog op de parlementsverkiezingen. De Renaissance-partij van Macron doet het goed in de peilingen, maar wordt op de hielen gezeten door een nieuwe coalitie van vijf linkse partijen. Dus gaat de president zelf op stap om aan de Fransen te laten zien waar hij en zijn partij zich voor inzetten. "De partij van Macron kan volgens de peilingen nu ongeveer rekenen op een kwart van de stemmen. Dat is ongeveer evenveel als de linkse coalitie nu krijgt", zegt Erwan Lestrohan van onderzoeksbureau Odoxa. De rechtse partijen zijn verdeeld, waardoor de stem van de rechtse kiezers versnipperd is. Dat werkt in het nadeel van deze partijen. "De partij van de rechts-radicale Marine Le Pen zit nu bijvoorbeeld op maar 20 procent van de stemmen", zegt Estrohan. Bij de presidentsverkiezingen twee maanden geleden eindigde Le Pen nog als tweede, achter Macron. De strijd om de kiezer speelt zich dus met name af tussen links en Macron. En dat komt vooral door de linkse samenwerking. "De afgelopen 25 jaar hebben de verschillende linkse partijen nog niet één keer een coalitie gevormd bij parlementsverkiezingen. Nu wel en dat verhoogt onze kans op een overwinning, op een meerderheid in het parlement", zegt Aurélien Taché, een van de kandidaten namens de linkse coalitie. Dat nieuwe samenwerkingsverband heet voluit Nupes, de Nieuwe Ecologische en Sociale Volksunie. De socialisten en communisten doen eraan mee, en ook De Groenen en de radicaal-linkse partij La France Insoumise (LFI). Jean-Luc Mélenchon is de leider van LFI. Hij werd eerder dit jaar bij de eerste ronde van de presidentsverkiezingen nipt derde, kort achter Le Pen. Mélenchon zegt premier te willen worden als links de parlementsverkiezingen wint. Maar zover is het nog niet. Door het ingewikkelde kiesstelsel is nog onzeker wie er als winnaar uit de bus komt. Toch heeft Macron redenen om zich zorgen te maken. Wellicht wordt zijn partij de grootste in het parlement, maar haalt hij niet de absolute meerderheid van de 577 zetels. Dan zal hij met andere partijen compromissen moeten sluiten. Nupes zou dan de grootste oppositiepartij kunnen worden. Maar de programma's van de liberale Macron en de linkse coalitie liggen mijlenver uit elkaar. Met name de geplande extra uitgaven van Nupes voor sociale voorzieningen leiden tot kritiek. De coalitie wil de minimuminkomens verhogen, de werkweek verkorten, een basisinkomen voor studenten instellen en de pensioenleeftijd verlagen van 62 naar 60 jaar. "Dat linkse verkiezingsprogramma leidt Frankrijk rechtstreeks naar een faillissement'', zei minister van Economische Zaken Bruno Le Maire. "Mélenchon wil Frankrijk sovjetiseren", concludeert Macrons fractievoorzitter Christophe Castaner. Die felle reacties zijn tekenend voor de grote tegenstellingen, maar ook voor de vrees die er bestaat bij de partij van de president. Mocht Nupes de meerderheid in het parlement krijgen dan moet Emmanuel Macron wel met ze samenwerken. Dan ligt het zelfs voor de hand dat hij zijn tegenstander Jean-Luc Mélenchon tot premier moet benoemen, als voorman van de grootste fractie. "Emmanuel Macron staat oog in oog met het rode gevaar en vreest een guerrillastrijd in de Tweede Kamer", schreef politiek commentator Nathalie Schuck. Over een week volgt de tweede en beslissende ronde.||https://nos.nl/artikel/2432315-fransen-naar-de-stembus-macron-voelt-hete-adem-van-links-in-zijn-nek
2022-06-11||VVD-leden willen dat kabinet stikstofbeleid aanpast|| De VVD moet de stikstofplannen van het kabinet aanpassen. Dat is de boodschap van een meerderheid van VVD-leden op een partijcongres in Halfweg. Een nipte meerderheid van 51 procent van de leden stemde in met een voorstel dat de landelijke fractie in de Tweede Kamer oproept tot verzet tegen de plannen zoals het kabinet die heeft gepresenteerd, waarbij de veestapel fors moet krimpen om de stikstof terug te dringen. "Sinds gisteren heerst ongeloof", zei Mirjam Nelisse, indiener van de het 'protestvoorstel'. Ze sprak van een "tunnelvisie" bij de plannen van het kabinet. Nelisse reageerde uitzinnig toen de uitslag bekend werd: De motie die is aangenomen roept de Tweede Kamerfractie op om het kabinet te bewegen het stikstofbeleid en plannen aan te passen. De leden willen minder focus op de landbouw en krimp van de veestapel en meer geld voor innovatieve technieken gaan om stikstofuitstoot tegen te gaan. Hiermee keert de achterban zich dus tegen de plannen die de eigen VVD-minister Van der Wal gisteren presenteerde. De minister reageerde na afloop en zei dat ze de plannen niet gaat aanpassen. Ze benadrukte dat de Tweede Kamer nu aan zet is, en dat die eventuele aanpassingen kan afdwingen. Het kabinet kondigde gisteren aan dat de stikstofuitstoot in delen van ons land met 70 procent moet worden teruggedrongen. Het gaat om 131 gebieden vlak bij kwetsbare natuur. De plannen hebben tot gevolg dat niet alle boeren kunnen doorgaan met hun bedrijf. In het Nationaal Programma Landelijk Gebied staat per gebied hoeveel de stikstofuitstoot in 2030 moet zijn verlaagd om de natuur een kans te geven om te herstellen. In sommige is dat 12 procent, maar er zijn er dus ook 131 waar het heel fors uitpakt. Die liggen over het hele land verspreid, binnen een kilometer rondom een beschermd Natura 2000-gebied. Een en ander zou neerkomen op een krimp van de veestapel van 30 procent. Net als Van der Wal zei VVD-leider Rutte na het congres dat de plannen niet gelijk op de schop gaan. Wel komen er gesprekken met de tegenstanders, zei hij. Rutte sprak van een belangrijk debat, dat de Kamerfractie van de VVD moet gaan helpen om samen met de provincies het stikstofbeleid verder vorm te geven. In de VVD-achterban in provincies ontstond de afgelopen tijd al onrust, omdat de provincies de plannen moeten gaan uitvoeren. Lokale bestuurders maken zich grote zorgen over de impact voor de gemeenschappen en lokale cultuur. Boeren zullen moeten verhuizen, verduurzamen of stoppen. De ophef hierover bij de VVD-achterban op het congres was groot. "We raken boeren in de kern van hun bestaan, dat is niet fraai." VVD-Kamerlid Van Campen, de landbouwwoordvoerder, zegt dat de fractie met delen uit de motie aan de slag kan maar dat juridische haalbaarheid ook belangrijk is. "Daarbij moeten we ook eerlijk zijn tegen de boeren." Minister Van der Wal zei eerder deze week dat ze geen keuze heeft: "We hebben te maken met een juridische uitspraak die klip en klaar is: we moeten eerst minder stikstof uitstoten, we moeten eerst de natuur herstellen en pas dan kunnen we ook weer vergunningen verlenen. De enige manier om dit land van het slot te krijgen, is deze aanpak." Op het congres werd ook een motie aangenomen om overdag weer 130 kilometer per uur te mogen rijden. Dat is eerder naar 100 gebracht om de stikstofuitstoot terug te dringen. Het pleidooi voor harder rijden was tegen het zere been van sommige andere VVD'ers. Een inspreker zei zich in de huidige ingewikkelde situatie te schamen voor het aannemen van die motie. Een ander VVD-lid verwoordde zijn steun voor het kabinetsbeleid als volgt: "Liever een dak boven mijn hoofd dan een stukje speklap op mijn bord. Om dat te bereiken moeten we de veestapel verminderen".||https://nos.nl/artikel/2432312-vvd-leden-willen-dat-kabinet-stikstofbeleid-aanpast
2022-06-11||Nederlander opgepakt voor neersteken meisje en vrouw in Duitse basisschool|| In de Duitse stad Stuttgart is een 24-jarige Nederlander opgepakt voor het neersteken van een 7-jarig meisje en een 61-jarige vrouw in een basisschool. De man heeft inmiddels bekend, zegt de Duitse politie.  Beide slachtoffers liggen nog zwaargewond in het ziekenhuis. De politie sluit een politiek motief uit. Het meisje was met een aantal andere kinderen voor een vakantieprogramma aanwezig op de basisschool in de nabijgelegen plaats Esslingen, toen de Nederlander haar gisteren neerstak. Volgens de politie werd het slachtoffer willekeurig gekozen; de man kende haar voor zover bekend niet. Door "moedig" ingrijpen wist de 61-jarige vrouw de aanval te stoppen, waarna de Nederlander op de vlucht sloeg. Het keukenmes dat de man gebruikte bij de aanval werd in zijn huis in Esslingen gevonden. Volgens de politie verzette de man zich niet bij de arrestatie. De verdachte wordt nog psychisch onderzocht. Hij zit op last van een onderzoeksrechter vast op verdenking van poging tot doodslag.||https://nos.nl/artikel/2432308-nederlander-opgepakt-voor-neersteken-meisje-en-vrouw-in-duitse-basisschool
2022-06-11||Jongeren bij herdenking treinkaping: Molukse zaak leeft nog steeds|| Een paar honderd Molukkers uit het hele land hebben in Assen en Bovensmilde herdacht dat 45 jaar geleden een einde kwam aan de treinkaping bij het Drentse dorp De Punt. Tegelijkertijd werd in juni 1977 ook de gijzeling van een basisschoolklas in Bovensmilde beëindigd. Bij de herdenking stonden vooral de zes kapers centraal die om het leven kwamen bij de bestorming van de gekaapte trein op 11 juni 1977. Op de begraafplaats in Assen waar het zestal is begraven, waren toespraken en werden kransen gelegd: Maar het herdenkingscomité benadrukt ook dat de strijd voor een onafhankelijke Zuid-Molukse Republiek zou moeten doorgaan. In Indonesië, maar ook hier in Nederland. "De Molukse gemeenschap als aanjager van sociale en politieke onvrede op de Molukken wordt door onze tegenstanders nog steeds als een nachtmerrie gezien", aldus het organiserend comité. "En daarom is dat precies wat we moeten doen." Het comité zelf bestaat vooral uit mannen van rond de 70 jaar. Naast alle plechtigheden is er daarom een bijeenkomst waarbij "jongere generaties het vuur van de vrijheidsstrijd brandende moeten houden en waar mogelijk verder aanwakkeren", zoals vermeld in een verklaring van het comité. "Jongere generaties staan denk ik wat meer open voor andere inzichten, terwijl de oudere generaties meer vasthouden aan hun eigen standpunten", reageert de 23-jarige Gloria Lappya bij RTV Drenthe. "Definitief terugkeren naar de Molukken is zoiets. Voor een half jaartje is het erg lekker om dáár te zijn, maar ik ben geboren in Nederland en heb hier alles." Oktober vorig jaar deed oud-premier Dries van Agt de suggestie dat het Koninklijk Huis excuses zou moeten maken voor het onrecht dat de Molukse gemeenschap is aangedaan. Ook daar ziet Lappya weinig in "Als ik voor mezelf spreek, heb ik daar geen behoefte aan. Het is net als het laten vallen van servies: je kunt wel sorry zeggen, maar het is al gebroken." De 44-jarige Jecy Sihasale zegt dat de geschiedenis van de Molukkers "heel erg" leeft bij de jongeren. "Het is een stuk van je identiteit en zit in je dna", stelt ze. "Het verdriet van onze ouders, opa's en oma's hebben mijn vrienden en ik meegekregen. Dat draag ik altijd mee en geef ik ook weer door aan mijn eigen kinderen. Als je die verhalen op een juiste manier overdraagt aan toekomstige generaties, dan gaan zij daar ook over nadenken." Het was echt erg "De gevoelens zijn wel minder intens", vult de 28-jarige Nino Solisa aan. "Ik ben bijvoorbeeld niet zoals mijn vader opgegroeid in voormalig Kamp Westerbork. Als je beelden terugziet van die tijd, zie je dat het daar wel echt erg was. Mijn generatie is gewoon opgegroeid in moderne huizen. Dat maakt de herinneringen aan die eerdere tijd denk ik belangrijker." Misschien op een iets andere manier, maar Solisa ziet dat de Molukse zaak nog steeds leeft en dat jongeren zich willen inzetten. "En dan heb ik het over de derde en vierde generatie Molukkers, uit de leeftijdscategorie 20 tot 45 jaar", zegt hij. "Dankzij die impuls krijgen herdenkingen als die van vandaag een nieuwe boost. Jongeren spelen een grote rol, met bijvoorbeeld een rap."||https://nos.nl/artikel/2432306-jongeren-bij-herdenking-treinkaping-molukse-zaak-leeft-nog-steeds
2022-06-11||Neergestorte helikopter in Italië gevonden, alle zeven lichamen geborgen|| Een helikopterongeluk in Italië heeft aan zeven mensen het leven gekost. Het toestel stortte donderdag in een storm neer in het bosrijke berggebied op de grens van Toscane en Emilia Romagna. Hulpverleners bereikten vandaag de plek waar het neerstortte, na een tip van een wandelaar. Het wrak ligt in een moeilijk toegankelijke vallei. De bomen en struiken rond het wrak zijn verbrand. De hulpverleners hebben inmiddels de lichamen van de zeven inzittenden gevonden. Naast de Italiaanse piloot gaat het om vier Turkse en twee Libanese passagiers. De helikopter verdween donderdagmorgen van de radar, tijdens een vlucht van Lucca naar Treviso. De passagiers zouden daar een papierfabriek bezoeken.||https://nos.nl/artikel/2432289-neergestorte-helikopter-in-italie-gevonden-alle-zeven-lichamen-geborgen
2022-06-11||Studenten opnieuw in actie voor hogere basisbeurs|| Enkele honderden studenten hebben in Amsterdam gedemonstreerd voor een ruimere basisbeurs. Daarnaast eisten studenten die de afgelopen jaren onder het sociaal leenstelsel vielen, een ruime compensatie van het kabinet. In sommige gevallen hebben ze een studieschuld van 40.000 euro. De studentendemonstratie op de Dam in Amsterdam is de tweede in relatief korte tijd. Begin februari was er ook al een demonstratie. In de tussentijd is de situatie alleen maar nijpender geworden, zegt Ama Boahene van de Landelijke Studentenvakbond LSVb. De prijzen stijgen in hoog tempo. Studenten hebben bovendien geen recht op een energietoeslag van 800 euro. "Geef geld", hadden sommigen daarom op bordjes geschreven: Het kabinet stelt voor om uitwonende studenten een basisbeurs te verlenen van 274 euro per maand en maximaal 401 euro aanvullende beurs. Dat moet veel ruimer, zegt Boahene. "Veel studenten doen een fulltimestudie en hebben daarnaast een bijbaantje. Toch bouwen ze hoge schulden op. De herinvoering van de basisbeurs is een belangrijke stap. Maar met een basisbeurs van 274 euro kun je nog steeds de hoge studiekosten, huurprijzen en energierekening niet betalen." Hoewel de organisatie vantevoren op een paar duizend demonstranten had gerekend, schat een verslaggever van NH Nieuws dat het er een paar honderd zijn. Onder hen vanmiddag ook veel 'pechstudenten' die sinds 2015 onder het sociaal leenstelsel vielen. Zij staken zich soms diep in de schulden. Het kabinet heeft nu (maximaal) 1 miljard euro gereserveerd om hen te compenseren, maar de studenten vinden dat te weinig. "Nieuwe studenten krijgen straks zo'n 3300 euro aan basisbeurs per jaar", rekent Alina Danii Bijl van jongerenorganisatie FNV Young & United voor. "Het is niet uit te leggen dat pechstudenten die onder het leenstelsel hebben gestudeerd maar 359 euro per jaar krijgen."||https://nos.nl/artikel/2432284-studenten-opnieuw-in-actie-voor-hogere-basisbeurs
2022-06-11||Von der Leyen in Kiev voor aanvraag EU-lidmaatschap Oekraïne|| EU-Commissievoorzitter Von der Leyen, is in Kiev om de EU-lidmaatschapsaanvraag van Oekraïne te bespreken. "Goed om terug te zijn", schreef ze op Twitter. "We maken de balans op over de wederopbouw en de stappen die Oekraïne op de weg naar Europa heeft gezet", zei Von der Leyen bij aankomst. "Dat nemen we op in onze evaluatie die we daarna zullen presenteren." Volgens de Oekraïense president Zelensky is het besluit over de aanvraag van groot belang voor de vraag of "het Europese project" toekomst heeft. Hij zei dat het Oekraïense volk door zich te verdedigen tegen de Russen een enorme bijdrage aan de vrijheid van Europa heeft geleverd. Von der Leyen is een fervent voorstander van een snelle toetreding van Oekraïne tot de EU. Oekraïne is "een van ons" geworden zei ze vrijwel direct na de Russische inval, eind februari. Met de aanvraag van het kandidaat-lidmaatschap werd een procedure in gang gezet die normaal gesproken jaren kan duren. Maar Von der Leyen wil dat er voor Oekraïne een uitzondering wordt gemaakt. Begin april overhandigde ze president Zelensky een vragenlijst. De Europese Commissie stond 24 uur per dag klaar om bij de beantwoording te helpen, zei Von der Leyen. Vandaag bespreekt ze met Zelensky de nog openstaande punten. De Commissie maakt dan mogelijk vrijdag bekend of Oekraïne kandidaat-lid kan worden. Het moet dan aan een reeks van eisen voldoen, onder meer op het gebied van democratie, de rechtsstaat en de strijd tegen corruptie. Uiteindelijk beslissen de EU-lidstaten of Oekraïne de status van kandidaat-lid krijgt. Mogelijk is dat nog deze maand. Als maar een van de 27 lidstaten nee zegt, gaat het niet door. Frankrijk en Duitsland lijken geen voorstander te zijn van een versnelde procedure voor Oekraïne. Ook voor Nederland is een versnelde procedure nog een punt van discussie. "Het is aan de Europese Commissie om met een verstandig oordeel te komen", zei minister Hoekstra van Buitenlandse Zaken donderdag in Nieuwsuur. "Dan moet je wel de bereidheid hebben om daar als Nederland ook open naar te kijken." Het kandidaat-lidmaatschap is geen garantie voor een snelle toelating. Turkije is al sinds 1999 kandidaat-lid van de EU. Ook een aantal landen op de Balkan zijn al jaren kandidaat-lid.||https://nos.nl/artikel/2432282-von-der-leyen-in-kiev-voor-aanvraag-eu-lidmaatschap-oekraine
2022-06-11||Vermiste vrouw (27) gevonden in woning, man (65) aangehouden voor mensenhandel|| Een vrouw van 27 die een halfjaar vermist was, is na een melding gevonden in een woning in Amsterdam. De eigenaar van de woning, een man van 65, is aangehouden op verdenking van mensenhandel. De vrouw was sinds 5 december 2021 vermist uit een gesloten zorginstelling in het Zuid-Hollandse Zwammerdam. Drie dagen later werd ze gezien in Amsterdam. In uitzendingen van Opsporing Verzocht en Team West, het opsporingsprogramma van Omroep West, werd aandacht gevraagd voor de vermissing van de vrouw. Daarin werden foto's van haar getoond. Iemand die Opsporing Verzocht zag, heeft daarna een anonieme melding gedaan, zegt de politie. De zaak wordt nog verder onderzocht. Hoe het met de vrouw gaat, is niet bekendgemaakt. ||https://nos.nl/artikel/2432281-vermiste-vrouw-27-gevonden-in-woning-man-65-aangehouden-voor-mensenhandel
2022-06-11||Grote stap voor PvdA, GroenLinks: verder samen in Eerste Kamer|| GroenLinks en PvdA zetten een grote stap in verdere samenwerking: bij de verkiezingen voor de Eerste Kamer volgend jaar doen ze mee als gezamenlijke senaatsfractie. Dat is de uitkomst van stemmingen bij de achterbannen van de twee partijen vandaag. Leden van zowel GroenLinks als PvdA stemden in met voorstellen voor de fractiesamenwerking. Bij de PvdA stemde ruim drie kwart van de leden voor, bij GroenLinks stemde 80 procent voor. PvdA-leider Kuiken is blij met de uitslag, GroenLinks-leider Klaver spreekt van "fantastisch nieuws voor Nederland": Voordat er gestemd werd op het PvdA-congres spraken leden zich vanmorgen voor of tegen samenwerking uit. Dat ging er hartstochtelijk aan toe. Verschillende insprekers spraken van een "historisch congres". Een "bekommerde socialist uit Breda" zei zich "grote zorgen" te maken omdat ze niet overtuigd is dat de samenwerking tot een "sterke sociaal democratische partij kan leiden". Ze vindt dat de verschillen tussen GroenLinks en PvdA te veel onder het tapijt geschoven worden. Oud-PvdA-leider Ad Melkert sprak zich nog een keer uit tegen de plannen. "Samenwerking in de Eerste Kamer levert geen stem extra op. De stemmen moeten we ergens anders vandaan halen. En dat moeten we als PvdA doen." Anderen gaven aan juist niet in "verschillen te willen denken" maar in overeenkomsten. Meerdere sprekers hadden het over Rutte en het "breken van de rechtse macht". Dat kan het beste door verdergaande samenwerking, vinden zij. Een inspreker memoreerde zijn jeugd. Hij beschreef hoe op verkiezingsdag een rode roos klaar lag en hij samen met zijn oma gearmd naar het stembureau ging. Hij is niet tegen samenwerking, maar waarschuwde wel: "Laten we onze eigen identiteit behouden". Een heel jonge inspreker viel het op dat er onder de tegenstanders veel over de geschiedenis wordt gesproken. Maar hij wees er ook op dat veel kopstukken uit die geschiedenis juist voor verder gaande samenwerking zijn, waaronder Wouter Bos en Diederik Samsom. Bestuurders en oud-prominenten van beide partijen schaarden zich de laatste tijd achter verdere samenwerking. In een ingezonden brief in de Volkskrant schreven GroenLinks- en PvdA-prominenten dat "de rechtse macht" moet worden gebroken, Onder meer oud-PvdA-leider Samsom en oud GroenLinks-leider Van Ojik stelden dat "de rode strijd voor een rechtvaardige samenleving en de groene strijd voor een duurzame samenleving een en dezelfde zijn". Mocht de samenwerking niet succesvol zijn dan is de fractiefusie weer terug te draaien, zeggen voorstanders. Tegenstanders vrezen juist een fusie in te worden gerommeld. Een aantal bezorgde PvdA-prominenten sprak in een open brief grote zorgen uit onder meer over mensen met een smalle beurs. Bij GroenLinks roerden zich onder meer de jongeren over de uiteenlopende standpunten over duurzaamheid en migratie. Het voornemen voor linkse samenwerking speelt al langer. Met de samenwerking in de Eerste Kamer wordt nu een stap gezet, maar van een onmiddellijke fusie is geen sprake. Dat is een lang proces waar nog veel stappen en hordes te nemen zijn.||https://nos.nl/artikel/2432277-grote-stap-voor-pvda-groenlinks-verder-samen-in-eerste-kamer
2022-06-11||Spannend congres bij VVD: partij verdeeld over stikstofbeleid|| VVD-leden en politici zijn bijeen in Halfweg, bij Amsterdam, voor een partijcongres. Een van de belangrijkste gespreksonderwerpen: het stikstofbeleid van het kabinet. De partij denkt er verdeeld over. Een deel van de landelijke VVD-bestuurders en raads- en statenleden vindt dat het stikstofbeleid nu te veel over de landbouw en de verkleining van de veestapel gaat. Een voorstel om de Tweede Kamerfractie op een ander spoor te zetten komt vanmiddag in stemming. Volgens het voorstel zou er meer geld naar innovatieve technieken moeten gaan om de stikstofuitstoot te verminderen. Ook VVD-minister Van der Wal (Natuur en Stikstof) is op het congres aanwezig. Zij vertelde het als "onaangenaam" ervaren te hebben dat tientallen boeren gisteren bij haar huis demonstreerden: De boeren, van actiegroep Voll Gass, protesteerden tegen de stikstofplannen die het kabinet gisteren presenteerde. Ze zijn het oneens met de aankondiging van het kabinet om de stikstofuitstoot in veel delen van het land met 70 procent terug te dringen. "Het voelde als onaangenaam met je huis in beeld en je gezin thuis", zei Van der Wal tegen de NOS. Ze zegt altijd in gesprek te willen "maar je huis is je huis". Ze voegde toe dat de aankondiging van gisteren "geen fijne boodschap is voor de boeren" maar dat ze wel het gevoel had dat de boeren gisteren oprecht in gesprek wilden. VVD-leider Rutte zei ook dat demonstreren mag, maar veroordeelde het opzoeken van mensen thuis. Ook vandaag was er weer een protest, al was dat iets kleinschaliger dan gisteren. Een aantal boeren kwam samen in de buurt van de ingang van Sugar City, waar het VVD-congres wordt gehouden. Zij deelden onder meer flyers uit aan leden die op het terrein aankwamen. Na ongeveer twee uur vertrokken zij weer. De boeren die met hun trekkers naar Halfweg kwamen riepen leden op om voor de stikstofmoties te stemmen. Volgens de politie ging het om vier trekkers en enkele boeren die met hun familie waren gekomen. De boeren die gisteren bij het huis van Van der Wal demonstreerden noemden hun actie niet intimiderend, maar de minister zag dat anders: De verantwoordelijke ministers Van der Wal en Staghouwer (landbouw) lieten bij de presentatie van de plannen weten voor de boeren in de kwetsbaarste gebieden drie mogelijkheden te zien: zij kunnen hun bedrijf verplaatsen of (verder) verduurzamen, maar "het eerlijke verhaal is ook dat niet alle boeren door kunnen met hun onderneming".||https://nos.nl/artikel/2432276-spannend-congres-bij-vvd-partij-verdeeld-over-stikstofbeleid
2022-06-11||Tieners zetten medewerkster supermarkt Hoofddorp mes op de nek|| Twee tieners hebben gisteren met veel geweld een supermarkt in Hoofddorp overvallen. Toen de politie ze even later oppakte bleek het te gaan om een 13-jarige jongen uit Amsterdam en een 14-jarige jongen uit Hoofddorp. De twee jongens renden gistermiddag plotseling door de winkel, gemaskerd en gewapend met een mes. Daarbij bedreigden ze een medewerkster. "Zij heeft het mes op haar nek gehad en is heel erg geschrokken nog hierdoor", aldus een politiewoordvoerder bij NH Nieuws. Een andere medewerker van de winkel wist de tieners te verjagen door spullen naar ze te gooien. De twee renden weg, achtervolgd door die medewerkers. Hij verloor het duo uit het oog. Een klant van de winkel wist, na aanwijzingen van omwonenden, een van de twee verdachten klem te rijden en in bedwang te houden. De politie nam de jongen mee. Iets later pakte de politie ook de tweede verdachte op. Bij hun arrestatie bleken de jongens meerdere messen bij zich te hebben. De winkelmedewerkers hebben aangifte gedaan. Zij krijgen slachtofferhulp. De twee tieners zitten nog vast.||https://nos.nl/artikel/2432275-tieners-zetten-medewerkster-supermarkt-hoofddorp-mes-op-de-nek
2022-06-11||Neologismeverzamelaar Riemer Reinsma overleden|| Neerlandicus Riemer Reinsma is op 81-jarige leeftijd overleden. Zijn familie schrijft in een overlijdensadvertentie dat hij "tijdens het beoefenen van zijn geliefde sport tafeltennis" onverwacht overleed. Reinsma schreef veelzijdig over taalonderwerpen. Hij stelde woordenboeken samen over synoniemen en eufemismen en naslagwerken over plaats-, straat- en familienamen. Ook schreef hij voor taalblad Onze Taal, had hij een taalcolumn in NRC, was jurylid voor het KRO-programma Cijfers en Letters en werkte in de jaren 80 mee aan het NOS-radioprogramma De Taalshow.  "Het was een heel erg aardige man", reageerde collega Roos de Bruyn van Onze Taal in radioprogramma De Taalstaat. "We waren op kantoor heel erg verdrietig."  Taal had Reinsma van kind af aan al gefascineerd. "Ik moest 's zondags twee keer naar de kerk, tegen mijn zin eigenlijk. Dan werd er voorgelezen uit de Bijbel en hoorde je de preken aan. Een dominee gebruikt over het algemeen mooie zinnen." Na een studie Nederlands ging hij als lexicograaf aan de slag bij het Woordenboek der Nederlandsche Taal, de alomvattende opsomming van Nederlandse woorden, waar tussen 1864 en 1998 aan werd gewerkt. Het verzamelen van stokoud taalgebruik lag hem echter niet: "Je hebt het gevoel dat je in een zoölogisch museum rondloopt." "Vroeger stelden linguïsten zich als schoolmeester op die wel even uit zouden maken wat goed of fout Nederlands was. Dat is een achterhaalde houding. Linguïsten richten zich nu veel meer op de gesproken taal." Reinsma begon daarom met het verzamelen van neologismen in zijn woordboek Signalement van nieuwe woorden. Door massamedia, maatschappelijke ontwikkelingen en internationalisering bleek de naoorlogse periode die hij bestudeerde vruchtbaar voor nieuwe woorden en vernieuwend taalgebruik. Jaarlijks groeide zijn lijst met ongeveer 150 voorbeelden. Regel daarbij was dat hij een nieuwe vondst ministens twee keer was tegengekomen bij verschillende personen. Vruchtbare gronden waren die jaren de drugscultuur en popmuziek, maar ook de epibrerende overheid. Zo merkte hij op dat 'kraken' een andere betekenis had gekregen, 'klote' en 'kut' als bijvoeglijk naamwoord werden gebruikt en 'sjoemelen' was overgenomen uit het Duits. Ook viel het hem op dat de nutteloze toevoeging "een stuk" steeds vaker opdook; hij noemde er zijn krantencolumn naar, Een stuk communicatie. Dat er veel nieuwe taal uit het Engels werd overgenomen, betreurde hij niet. Alternatieven die puristen uit "droefenis over taalbastaardij" bedachten vond hij overbodig en lelijk. Tevreden stelde hij vast dat callgirl (Engels) en smartlap (Duits) het beter bleven doen dan foonsnol en snikhit. Wel kon hij zich druk maken over al te geforceerde voorbeelden uit de reclamewereld. Frisdrank was dan in 1956 succesvol geïntroduceerd door fabrikanten, Reinsma vond het een "troostrijke gedachte dat de hersenspinsels van de reclamebureaus alleen bij uitzondering toegang krijgen tot de algemene taal". Tot op hoge leeftijd bleef Reinsma schrijven over wat hem opviel aan het Nederlands. Zo schreef hij in 2020 in Onze Taal nog over hoe tijdens de pandemie de naam voor covid zich van 'chinavirus' en 'wuhanvirus' had ontwikkeld naar het meer neutrale 'corona'.||https://nos.nl/artikel/2432271-neologismeverzamelaar-riemer-reinsma-overleden
2022-06-11||Apple geeft, na grote druk, toe aan eisen ACM in App Store-zaak|| De Autoriteit Consument en Markt (ACM) en Apple hebben overeenstemming bereikt in een slepende zaak over de App Store. Dat laat de ACM weten aan de NOS. De afgelopen maanden legde de ACM tot tien keer toe een dwangsom op van 5 miljoen euro, oplopend tot 50 miljoen euro. Omdat de techgigant voorstellen gedaan heeft die nu wel voldoen aan de eisen, zal de toezichthouder geen nieuwe boete opleggen. Eerder was hier wel mee gedreigd. Het was onduidelijk hoe hoog de dwangsom dan zou zijn. De zaak draait om de positie van dating-apps in de Nederlandse App Store. In de ogen van de ACM maakt Apple misbruik van zijn macht. Dating-apps, zo stelt de toezichthouder, moeten de mogelijkheid krijgen consumenten andere betaalopties aan te bieden. Nu kunnen transacties alleen worden gedaan via de kassa van de techgigant zelf, daar hebben de ontwikkelaars geen controle over. Apple moest hiertoe voorstellen indienen. De toezichthouder koos om de zaak aan te vechten namens de dating-apps, omdat zij in de ogen van de toezichthouder niet zonder de App Store kunnen. Dit heeft te maken met het feit dat dating-apps sterk leunen op gps (voor het vinden van dates in de buurt) en pushnotificaties (bijvoorbeeld om te zien of er een match is). De afgelopen maanden vond Apple steeds dat ontwikkelaars moesten kiezen: of zij maken gebruik van een andere betaalmethode in de desbetreffende dating-app, of de consument kan via de site van de ontwikkelaar afrekenen. Beide opties aanbieden ging te ver, in de ogen van techgigant. Daar is het bedrijf nu alsnog van teruggekomen. Het betekent voor app-ontwikkelaars meer controle, maar of consumenten hiermee ook echt iets winnen is nog afwachten. De commissie die ontwikkelaars Apple betalen bij elke transactie (30 of 15 procent) wordt iets lager, 3 procentpunt, maar of de consument dat zal terugzien in goedkoper aanbod is maar de vraag. Match, het moederbedrijf van Tinder, is ervan overtuigd dat zelf controle hebben gaat leiden tot betaalopties die aantrekkelijker zijn voor consumenten; zodat er bijvoorbeeld controle is over wanneer het geld wordt afgeschreven. Met deze stap is de zaak nog niet voorbij. Een ander deel van de procedure is geschorst door de rechter, wat betekent dat de ACM hier niks over mag zeggen. Hierover loopt bij de toezichthouder een bezwaarprocedure van Apple. Een bron met kennis van het proces zei hierover eerder tegen de NOS dat de ACM heeft geëist dat de commissie die ontwikkelaars aan Apple betalen (30 of 15 procent) van tafel gaat. Apple zelf zegt dat het deze veranderingen doorvoert omdat het is "toegewijd aan constructieve samenwerking met toezichthouders". Het bedrijf noemt sommige aanpassingen nadelig voor de privacy en dataveiligheid van consumenten. Daarnaast blijft de techgigant zich verzetten tegen het besluit van de ACM; de beroepsprocedure loopt door.||https://nos.nl/artikel/2432269-apple-geeft-na-grote-druk-toe-aan-eisen-acm-in-app-store-zaak
2022-06-11||Toneelgroep Amsterdam (met kleine t) moet toch nieuwe naam opgeven|| Het acteurscollectief toneelgroep Amsterdam moet zijn naam teruggeven. Dat heeft het Internationaal Theater Amsterdam (ITA) in een boze brief laten weten. Het ITA zegt eigenaar te zijn van de naam Toneelgroep Amsterdam (met hoofdletters). Doet het acteurscollectief niet voor komende donderdag afstand van de naam, dan volgen juridische stappen, meldt AT5/NH Nieuws. Het kleine acteurscollectief De Warme Winkel nam op 22 maart de naam van de grote Toneelgroep Amsterdam over. De naam was vrijgekomen, redeneerde De Warme Winkel, toen de oude Toneelgroep Amsterdam vier jaar geleden samenging met de Stadsschouwburg en zich Internationaal Theater Amsterdam begon te noemen. "Zij zijn uit hun jas van Toneelgroep Amsterdam gegroeid. Wij willen die jas met veel eerbied en respect van de grond rapen en een tweede leven geven", zei Ward Weemhoff van het acteurscollectief in maart. Over de naamswijziging was niet overlegd met ITA. "We wisten namelijk dat ze nee zouden zeggen", aldus Weemhoff. Dat blijkt, want nu ligt er die boze brief. "De naam 'Toneelgroep Amsterdam' is eigendom van ITA en staat derden niet vrij te gebruiken", schrijft het theater. Voor donderdag 16 juni om 12.00 uur moet de toneelgroep afstand doen van de naam. Het acteurscollectief is een petitie gestart om het noodlot af te wenden: "Help ons vertellen dat de legacy van Toneelgroep Amsterdam met een grote T niet hoeft te concurreren met het narratief van toneelgroep Amsterdam met een kleine t. Help ons aardlagen in de toneelgeschiedenis bloot te leggen en deze prachtige naam, die staat voor gogme en anarchie, niet verloren te laten gaan", aldus die petitie. Het is nog onduidelijk wat de petitie, zelfs als die massaal wordt ondertekend, gaat uithalen. Weemhoff hoopt dat een kostbare rechtszaak in ieder geval wordt afgewend. "We zijn een klein clubje en een rechtszaak zou voor ons niet verantwoord zijn", zegt hij. De naamsverandering terugdraaien noemt hij ingewikkeld. "De naam 'toneelgroep Amsterdam' staat al op zoveel posters en is overgenomen door media. Ik heb het gevoel alsof we voor een ravijn staan en niet weten waar we heen moeten. Er is geen plan B."||https://nos.nl/artikel/2432267-toneelgroep-amsterdam-met-kleine-t-moet-toch-nieuwe-naam-opgeven
2022-06-11||Gemiddelde brandstofprijs in VS voor het eerst boven 5 dollar per gallon|| De gemiddelde landelijke brandstofprijs in de VS is voor het eerst in de geschiedenis boven de 5 dollar per gallon gestegen. Dat meldt de American Automobile Association (AAA), de Amerikaanse wegenwacht. Het wordt gezien als een belangrijke psychologische grens. Omgerekend betekent dat dat een Amerikaanse automobilist nu gemiddeld zo'n 1,26 euro betaalt voor een liter brandstof, zo'n 1,32 dollar. Hoewel dat voor Nederlandse begrippen, waar de prijzen voor veel brandstoffen ruim boven de 2 euro per liter liggen mee lijkt te vallen, is dat voor Amerikanen een enorm bedrag. Die schrikken zich dan ook een hoedje aan de pomp: De stijgende brandstofprijzen zijn een hoofdpijndossier voor president Biden en zijn Democratische Partij. Op 8 november worden de tussentijdse verkiezingen gehouden en een hoge brandstofprijs kan mogelijke gevolgen hebben voor de uitslagen. Op dit moment heeft de Democratische Partij een kleine meerderheid in zowel de Senaat als het Huis van Afgevaardigden. Biden heeft op meerdere manieren getracht de brandstofprijzen te verlagen. Zo werden onder meer de strategische oliereserves aangesproken en riep hij de OPEC meermaals op om hun productie te verhogen. De stijging heeft nog niet tot gevolg dat Amerikanen massaal minder de auto pakken. Analisten vertellen bij onder meer persbureau Reuters dat dat echter wel zo zou kunnen zijn als de prijs langere tijd boven de 5 dollar blijft. De stijgende gemiddelde brandstofprijs wordt vooral veroorzaakt doordat de olieprijs stijgt door onder meer de oorlog in Oekraïne. Rusland is een van de grootste olie-exporteurs ter wereld en handelaren houden door de oorlog rekening met een verstoring van de toevoer van olie uit Rusland. Woensdag steeg de benzineprijs voor een liter in Nederland naar 2,504 euro. Dat was een nieuw record.||https://nos.nl/artikel/2432266-gemiddelde-brandstofprijs-in-vs-voor-het-eerst-boven-5-dollar-per-gallon
2022-06-11||Minder treinen door het land vanwege personeelstekort|| Tussen Utrecht Centraal en Almere Centrum rijden tot 19.30 uur geen directe treinen vanwege personeelstekort. Reizigers kunnen omreizen via Weesp en zijn ongeveer vijftien minuten langer onderweg. Ook tussen Utrecht Centraal en Rotterdam Centraal duurt de reis zo'n kwartier langer, tot middernacht. Op dat traject rijden minder Intercity's. Gisteren liet de NS al weten dat er vanmiddag minder treinen zouden rijden. De spoorvervoerder raadt reizigers aan de reisplanner te gebruiken. In de treinen die rijden, kan het "zeker iets drukker zijn", zegt een woordvoerder. "Maar dat leidt niet tot problemen. Gemiddeld genomen vervoeren we 80 procent van de mensen ten opzichte van 2019. De treinen zitten dus nog niet vol, dat helpt nu wel." Tussen Groningen en Veendam rijdt één trein per uur. En ook op de trajecten Leeuwarden-Groningen en Groningen-Delfzijl rijden minder treinen. Dit zijn treinen van vervoerder Arriva, dat ook te maken heeft met personeelstekorten. "De oorzaak hiervan is een combinatie van aanhoudend ziekteverzuim, zomerverlof, inhaalopleidingen en examens", laat de vervoerder weten. Vanaf maandag zijn er ook minder treinen tussen Rotterdam, Schiphol en Arnhem. De NS komt niet alleen machinisten en conducteurs tekort, maar ook it'ers, monteurs, medewerkers voor veiligheid en service en winkelpersoneel op de stations. In totaal zijn er zo'n 1100 vacatures.||https://nos.nl/artikel/2432261-minder-treinen-door-het-land-vanwege-personeelstekort
2022-06-11||Ruim 15 miljoen dollar voor Stradivariusviool|| Een 300 jaar oude Stradivariusviool is op een veiling in New York afgehamerd op 15,3 miljoen dollar, zo'n 14,5 miljoen euro. Dat is net geen record voor een muziekinstrument: in 2011 werd een Stradivarius geveild voor 15,9 miljoen dollar.  Het instrument werd in 1714 gemaakt door de Italiaanse vioolbouwer Antonio Stradivari. De legendarische vakman produceerde in totaal zo'n 1100 instrumenten, waarvan er nog zo'n 600 over zijn, vooral in collecties van musea of muziekstichtingen. Deze Stradivarius was ooit eigendom van de Russisch-Amerikaanse virtuoos Toscha Seidel, die hem ook gebruikte op de soundtracks van enkele Hollywoodfilms. De beroemdste daarvan is The Wizard of Oz uit 1939. Daarnaast gebruikte hij hem voor lessen aan zijn leerling Albert Einstein. Het exemplaar werd verkocht door een Japanse verzamelaar. Het is niet bekendgemaakt wie het instrument heeft gekocht. Voor de liefhebber komt er volgende maand nog een Stradivarius onder de hamer, bij Christie's in Londen. Daar gaat het om een exemplaar uit 1679, met goudlak en ingelegde ivoordiamantjes. De geschatte waarde van dit exemplaar ligt tussen de 7 en 11 miljoen euro.||https://nos.nl/artikel/2432257-ruim-15-miljoen-dollar-voor-stradivariusviool
2022-06-11||Bieber kampt met gezichtsverlamming, optredens voor onbepaalde tijd afgezegd|| De Canadese zanger Justin Bieber heeft op Instagram bekendgemaakt dat hij kampt met een gezichtsverlamming. Daardoor worden concerten van zijn wereldtournee voor onbepaalde tijd uitgesteld. "Zoals je kunt zien kan ik niet knipperen met dit oog. Ook kan deze kant van mijn gezicht niet lachen", legde hij uit over de aandoening, die de rechterkant van zijn gezicht treft. Op zijn Instagram-kanaal deelde Bieber het nieuws: De 28-jarige Bieber vertelde te kampen met het Ramsay-Hunt-syndroom, een zenuwinfectie die wordt veroorzaakt door gordelroos. De aandoening is van voorbijgaande aard, maar artsen konden nog niet zeggen hoelang het gaat duren. Bieber doet oefeningen om beter te worden. "Het is best ernstig, zoals jullie kunnen zien. Helaas, maar mijn lichaam zegt dat ik het kalmer aan moet doen", vervolgde de zanger. "Ik hoop dat jullie het begrijpen. Ik ga deze tijd gebruiken om te rusten en ontspannen om me straks weer 100 procent te geven aan waarvoor ik geboren ben." Bieber schrapte deze week concerten in Washington en Toronto van zijn Justice World Tour en ook optredens in New York en Philadelphia lijken in ieder geval niet door te gaan. Of het ongemak ook invloed heeft op zijn concert in Amsterdam, 14 januari volgend jaar, is nog niet te zeggen.||https://nos.nl/artikel/2432255-bieber-kampt-met-gezichtsverlamming-optredens-voor-onbepaalde-tijd-afgezegd
2022-06-11||Formatie gemeentecolleges op stoom, lokalen de grote winnaar|| Na een trage start is de formatie van colleges in de gemeenten flink op stoom gekomen. Van de 333 gemeenten die in maart verkiezingen voor de gemeenteraad organiseerden, is in 241 bekend wie als wethouder plaatsnemen in het college van B en W. In een aantal andere gemeenten nadert de formatie de afronding. Maar er zijn ook plaatsen waar nog lang geen zicht is op een nieuwe coalitie. Net als bij de uitslagen zijn de lokale partijen de grote winnaar bij het binnenhalen van wethoudersposten. Uit een vergelijking van 234 gemeenten met 2018 blijkt dat nu 37 procent van de wethoudersposten ingenomen wordt door lokale partijen. Dat was 32 procent. Anders gezegd: vier jaar geleden waren lokale partijen vertegenwoordigd in het college van 179 van deze 234 gemeenten, nu in 196. Opmerkelijk is de deelname van drie nieuwe landelijke partijen. Denk krijgt in Rotterdam voor het eerst de kans om mee te besturen met twee wethouders. In Schiedam leidt Denk zelfs de coalitiebesprekingen en is de kans op wethoudersposten ook zeer reëel. In Helmond steunt Denk de coalitie, maar zonder eigen wethouder. Ook de Partij voor de Dieren mag voor het eerst meebesturen met een volledige wethouder in Arnhem, een parttimer in Heerlen en nog kans op eentje in Groningen en Almere. Volt, dat überhaupt voor het eerst meedeed in een klein aantal gemeenten, zit meteen al in het college in Arnhem en Maastricht. De emancipatie van vrouwen in het gemeentebestuur gaat stapje voor stapje. Waren er in 2018 nog 95 van de 234 onderzochte gemeenten zonder vrouwelijke wethouder, dat is nu gedaald naar 70. Kerkrade spant de kroon door net als de vorige keer zes mannen als wethouder aan te stellen. Bij nog eens vijftien colleges met vijf wethouders is iedereen man, ook in (what's in a name?) Vijfheerenlanden. Rotterdam blijft overigens ook achter, met acht mannen en één vrouw als wethouder. Daar staat tegenover dat vijf gemeenten het alleen met vrouwelijke wethouders doen. Dat zijn Bunnik, Culemborg, Tytsjerksteradiel, Ouder-Amstel en Terschelling, waarvan de laatste twee gemeenten bovendien een vrouw als burgemeester hebben. In het oerchristelijke Staphorst is voor het eerst een vrouw wethouder geworden, namens het CDA. Over het geheel genomen schuift het aandeel van vrouwen op wethoudersposten richting 30 procent, waar het in 2018 nog 25 procent was. In 26 gemeenten zijn vrouwen in de meerderheid. In deze tussenstand komen D66 en de PvdA als best presterende landelijke partijen uit de bus. Beide gaan er ongeveer 25 procent op vooruit qua aantal wethouders. Ook de SGP boekt winst, met nu 28 wethouders. VVD, CDA , ChristenUnie en SP leveren wethouders in, GroenLinks blijft vooralsnog gelijk.||https://nos.nl/artikel/2432251-formatie-gemeentecolleges-op-stoom-lokalen-de-grote-winnaar
2022-06-11||Wekdienst 11/6: Studenten straat op voor ruimere basisbeurs • Nederland speelt tegen Polen|| Goedemorgen! Studenten demonstreren voor een ruimere basisbeurs, het wordt bekend of PvdA en GroenLinks een gezamenlijke senaatsfractie gaan vormen en het Nederlands elftal speelt tegen Polen. In het zuidoosten eerst mogelijk nog een buitje. Verder flinke zonnige perioden en vanmiddag 19 tot 24 graden. Er waait een matige westelijke wind. De komende dagen blijft het rustig weer met vaak zonnige perioden. De temperatuur komt wel iets lager uit. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Door verschillende Nederlandse politici is met afschuw gereageerd op het bezoek van boze boeren aan het woonadres van minister Christianne van der Wal (Natuur en Stikstof, VVD), op vrijdagavond. Zij kwamen daar protesteren tegen de stikstofplannen van het kabinet. BBB-Kamerlid Van der Plas noemt het onacceptabel dat iemand thuis wordt opgezocht en zegt dat een meerderheid van de boeren de actie niet steunt. PvdD en GroenLinks noemen het bedreigend en onacceptabel, D66 wil maatregelen. In Thailand worden een miljoen wietplanten gratis uitgedeeld. Het land hoopt de eigen wietindustrie te stimuleren. Het is niet de bedoeling dat alle wiet opgerookt gaat worden. Fijn weekend!||https://nos.nl/artikel/2432250-wekdienst-11-6-studenten-straat-op-voor-ruimere-basisbeurs-nederland-speelt-tegen-polen
2022-06-11||Samen strijden of niet: wat vinden de leden van PvdA en GroenLinks?|| GroenRood, Volkspartij voor Eerlijker en Groener, Groener&Socialer, PvdA-GL , Partij voor Mens en Klimaat of simpelweg LINKS. Fictie, maar over een aantal jaar zou een van deze namen op je stembiljet kunnen staan, mits PvdA- en GroenLinks-leden vandaag de volgende stap in de linkse samenwerking goedkeuren. Die volgende stap is een gezamenlijke fractie in de Eerste Kamer na de verkiezingen van volgend jaar. Aan het eind van de ochtend stemmen PvdA-leden op hun congres over een voorstel daartoe. Kort daarna maakt GroenLinks de uitslag bekend van een bindend ledenreferendum over dezelfde kwestie. De afgelopen weken roerden zo ongeveer alle prominenten van beide partijen zich over de steeds verdergaande samenwerking. Eindstand van de ingezonden brieven, opiniestukken en gezamenlijke bijeenkomsten is dat aan beide kanten partijleiders, Tweede Kamerfracties en partijbesturen voor de fractiefusie zijn. In een ingezonden brief in de Volkskrant maakte een zwik aan ex-partijleiders en andere zwaargewichten van beide partijen duidelijk waarom. "De 'rode' strijd voor een rechtvaardige samenleving en de 'groene' strijd voor een duurzame samenleving zijn één en dezelfde", schreven onder anderen Diederik Samsom en Bram van Ojik. De rechtse macht moet worden gebroken, is het idee, en de eerstvolgende stap is het samensmelten van de senaatsfracties. Voorstanders benadrukken daarbij dat de fractiefusie heus omkeerbaar is, mocht succes uitblijven. Maar tegenstanders zijn bang dat ze hiermee een fusie in worden gerommeld. "Er worden vergaande en overhaaste stappen genomen", schreef een aantal bezorgde PvdA-coryfeeën onlangs in een andere open brief. Ze vrezen onder meer voor de belangen van mensen "met een smalle beurs en een bescheiden opleiding". Ook bij GroenLinks staat niet iedereen te juichen. "Onze partij met bestuurlijke ambitie mag niet verdwijnen in een fusie met een partij uit het verleden", schreef een aantal jonge leden in een opiniestuk. Sceptici bij GroenLinks wijzen onder meer op uiteenlopende standpunten over duurzaamheid en migratie. Critici zijn bang dat de eigen idealen verwateren, maar het is de vraag hoe groot de verschillen nu echt zijn. Er zijn in elk geval veel overeenkomsten. Zo was het stemgedrag de afgelopen tijd in de Tweede Kamer vrijwel gelijk. En bij de laatste Europese Parlementsverkiezingen bleken alle zestig de stellingen van de Stemwijzer precies hetzelfde ingevuld door de twee. Vast staat dat de linkse samenwerking intensiever is dan ooit. Pogingen in 2006 en 2012 (met de SP erbij) strandden vroeg, maar dit keer wordt de omhelzing langzaamaan steeds inniger. In de formatie trokken de partijleiders samen op. En toen ze daardoor/desondanks allebei niet in de coalitie belandden, schreven ze samen een oppositieakkoord. In de Kamer wordt ook nauw samengewerkt: de fracties vergaderen weleens samen, schrijven gezamenlijk aan visies en vormen één blok in onderhandelingen. Maar vandaag kan de dag zijn dat de romance in de knop wordt gebroken. Als een van de twee partijen tegenstemt, dan is een links blok weer ver weg. Voor GroenLinks-leider Jesse Klaver kan dat gevolgen hebben; hij heeft veel geïnvesteerd in de samenwerking. Voor de kersverse PvdA-leider Attje Kuiken staat minder op het spel. Ze zit er pas net en is niet een van de voortrekkers geweest. Hoe groot de kans is dat de fractiefusie wordt weggestemd, is lastig te zeggen. Stemmingen op congressen kunnen onvoorspelbaar zijn. Toch zijn er best wat aanwijzingen dat de partijleden gaan instemmen. Zo zijn beide partijtoppen vóór, en leden volgen dan doorgaans. Verder hebben bij zowel GroenLinks als PvdA ledencongressen zich eerder uitgesproken voor meer samenwerking. De tegenstand is tot nog toe ook niet massaal. Een GroenLinks-petitie tegen de fractiefusie is zo'n 500 keer ondertekend (op 33.500 leden) en een van de PvdA 170 keer (40.500 leden). Een gezamenlijk manifest voor meer samenwerking is zo'n 8000 keer ondertekend. Als de leden van beide partijen vandaag instemmen met een gezamenlijke fractie, dan is een partijfusie overigens nog niet per se nabij. Er zijn nog talloze hordes te nemen (of om over te struikelen), en resultaten uit het verleden laten zien dat fusies doorgaans een lange adem vereisen. De ChristenUnie deed er meer dan tien jaar over om te ontstaan, het CDA dertien en GroenLinks zelf twaalf jaar. Een stembiljet met RoodGroen, G.L.P.V.D.A. of de Partij voor Solidariteit en Klimaat is dus sowieso niet iets voor de nabije toekomst.||https://nos.nl/artikel/2432246-samen-strijden-of-niet-wat-vinden-de-leden-van-pvda-en-groenlinks
2022-06-11||Australië schikt zaak over geannuleerde Franse onderzeeërs voor 555 miljoen|| De Australische regering heeft een schikking getroffen met de Franse scheepsbouwer Naval Group, in de geruchtmakende zaak over de geannuleerde bestelling van onderzeeërs voor de Australische marine. Australië betaalt het Franse defensie-conglomeraat 555 miljoen euro, zo maakte Anthony Albanese bekend, de Labor-leider die onlangs aantrad als Australische premier. Tijdens een persconferentie noemde Albanese de schikking "eerlijk en passend", en zei hij te hopen dat zijn land de banden met Frankrijk nu weer kan herstellen. Zijn voorganger, de conservatief Scott Morrison, schoffeerde in september vorig jaar de Fransen door - volgens de Fransen onverwacht - een bestelling van ruim 40 miljard dollar voor conventionele onderzeeërs van het Franse conglomeraat te annuleren. Die bestelling was al in 2016 geplaatst. In plaats daarvan sloot de Australische regering een samenwerkingsverband met de VS en het Verenigd Koninkrijk onder de naam AUKUS, om gezamenlijk een front te vormen tegen de opkomst van China in de Stille Oceaan. Onderdeel van die nieuwe deal was de bestelling van nieuwe, nucleaire onderzeeërs vanuit de VS. De Franse regering reageerde woedend op de Australische stap, en riep onder meer zijn ambassadeurs terug uit de VS en Australië. Toenmalig minister Le Drian van Buitenlandse Zaken sprak van "onaanvaardbaar gedrag" van die landen, en beschuldigde ze in een tv-interview van minachting en leugens. Er heeft nog geen vertegenwoordiger van de Franse regering gereageerd op de nieuwe schikking, maar premier Albanese zegt te hopen dat de samenwerking weer als vanouds kan worden voortgezet: "Wij respecteren de rol en actieve betrokkenheid van Frankrijk in de Indo-Pacifische regio ten zeerste", zei hij in een persverklaring. "Gezien de uitdagingen in de regio, is het essentieel dat we weer onze gezamenlijke principes en belangen kunnen verdedigen."||https://nos.nl/artikel/2432245-australie-schikt-zaak-over-geannuleerde-franse-onderzeeers-voor-555-miljoen
2022-06-11||'Menselijke resten gevonden' in zoektocht naar vermiste journalist|| De Braziliaanse politie heeft "schijnbaar menselijke resten" gevonden op de plek waar afgelopen zondag de Britse journalist Dom Phillips voor het laatst gezien werd met zijn reisgezel, de Braziliaanse onderzoeker Bruno Pereira. Wat er precies is gevonden, is niet bekendgemaakt.  Volgens een politiewoordvoerder is er ook bloed gevonden op de boot van een man die sinds de vermissing als enige verdachte is aangemerkt, een lokale visser in de Javeri-vallei, dicht bij de grens met Peru en Colombia. Het gevonden materiaal wordt nu onderzocht in een forensisch laboratorium, om uit te vinden of het van een van de vermiste mannen is. Phillips, die onder meer schrijft voor The Guardian en The New York Times, was in het afgelegen gebied op reportage voor een boek waar hij aan werkt. De journalist schrijft al jaren over geweld tegen oorspronkelijke bewoners van de Amazone en over aantasting van het milieu als het gevolg van illegale mijnbouw, houtkap en visserij. Hij was samen met Pereira op reis, behalve deskundige ook beschermer van oorspronkelijke bewoners van het regenwoud. Volgens de politie wordt de dader gezocht in het circuit van stropers en vissers die illegaal actief zijn in de Javeri-vallei, een beschermd natuurgebied. Sinds de vermissing staat de Braziliaanse overheid onder grote druk om uit te vinden wat er gebeurd is, onder meer na oproepen van Braziliaanse milieubeschermers en beroemdheden zoals legendarische oud-voetballer Pelé. Er is tot nu toe één verdachte gearresteerd in verband met de zaak: een lokale visser met de roepnaam 'Pelado', die dinsdag werd gearresteerd vanwege verboden wapenbezit. Hij wordt nu ook verdacht van betrokkenheid bij de verdwijning van Phillips en Pereira. Inheemse activisten die op pad waren met Phillips en Pereira, zeggen gezien te hebben dat ze kort voor de verdwijning bedreigd zijn met vuurwapens door Pelado en een andere visser. Volgens familieleden van Pelado is hij onschuldig en wordt hij nu gemarteld om een valse bekentenis uit hem te krijgen, zo vertelden ze vrijdag aan persbureau AP. "Ze hebben hem geslagen, gemarteld, onderwater geduwd, en pepperspray in zijn gezicht gespoten", beweert een broer van de visser, die hem afgelopen week in de cel bezocht. Hun moeder zegt dat het bloed in de boot waarschijnlijk van een varken is, dat enkele dagen voor de vermissing geslacht werd en daarna vervoerd in de boot.||https://nos.nl/artikel/2432243-menselijke-resten-gevonden-in-zoektocht-naar-vermiste-journalist
2022-06-11||'Onacceptabel': politici reageren met afschuw op protestactie boeren|| Door verschillende Nederlandse politici is met afschuw gereageerd op het bezoek van boze boeren aan het woonadres van minister Christianne van der Wal (Natuur en Stikstof, VVD), op vrijdagavond. Actiegroep Voll Gass kwam daar protesteren tegen de stikstofplannen van het kabinet. "Stop daar mee. Je zoekt mensen NIET thuis op, hoe boos je ook bent", zo reageerde Kamerlid Caroline van der Plas (BoerBurgerBeweging) via Twitter op de actie. "Grootste deel van onze boeren in NL staat hier ook niet achter en baalt enorm dat dit soort acties afstraalt ook op hen." Fractievoorzitter Jan Paternotte van regeringspartij D66 zegt dat er maatregelen genomen moeten worden om herhaling te voorkomen: "Boosheid mag. Maar dit is ver over de grenzen die voor iedereen gelden, en deze boeren staan niet boven de wet. Als we nu niet hard de grens trekken hebben straks alle ministers politie voor de deur." Ook vanuit de oppositie komt er steun voor de VVD-minister: zowel fractievoorzitter Klaver van GroenLinks als Ouwehand van de Partij voor de Dieren hebben het over een 'onacceptabele' protestactie: "Bedreigend voor wie het overkomt, ondermijnend voor de democratie. Heel veel sterkte Christianne", zegt Ouwehand. Klaver spreekt van 'intimidatie': Het is de afgelopen jaren vaker voorgekomen dat politici thuis zijn opgezocht. Zo kreeg D66-fractieleider Jetten in 2020 ongevraagd een voedselpakket thuisbezorgd van leden van de Farmers Defence Force. Die actie vond Jetten te ver gaan, hoewel er volgens hem geen sprake was van een dreigende sfeer. Vorig jaar werd een man met een masker opgepakt die herhaaldelijk bij toenmalig CDA-minister De Jonge had aangebeld. En begin dit jaar stond een schreeuwende man met een fakkel voor de woning van D66-minister Kaag (Financiën). Hij werd veroordeeld tot zes maanden cel. Kaag prijst nu via Twitter de "moed van collega Christianne van der Wal, om standvastig het gesprek aan te gaan. Maar wat nog meer indruk maakt: de angst van haar gezin die ze beschrijft. Laat iedere demonstrant dat goed in z'n oren knopen. Blijf weg bij mensen thuis!" Toen ze naar binnen wilde gaan, probeerde iemand toch nog met haar te praten. Daar was de minister niet van gediend, "mijn kinderen staan hier binnen te trillen":||https://nos.nl/artikel/2432242-onacceptabel-politici-reageren-met-afschuw-op-protestactie-boeren
