2022-06-19||'Gasnoodplan Duitsland is teken aan de wand voor heel Europa'|| Het is volgens experts verstandig dat Duitsland zint op noodmaatregelen nu Rusland fors minder gas levert. Sinds afgelopen week levert de Nord Stream 1-pijpleiding nog maar 40 procent van de normale hoeveelheid. Ook de rest van Europa zal daar de effecten van merken. "Ik denk dat dit een kantelpunt is", zegt energiespecialist Aad Correljé van de TU Delft. Zo'n 40 procent van al het gas dat Europa importeert komt via Nord Stream 1 uit Rusland aan in Duitsland, waarvandaan het verder wordt gevoerd. Ondanks geopolitieke spanningen bleef de aanvoer via deze pijpleiding tot nu redelijk stabiel, legt Correljé uit. "Het is voor Europa een teken aan de wand dat er nu substantieel minder wordt geleverd." Dat beaamt energiedeskundige Lucia van Geuns, verbonden aan het Den Haag Centrum voor Strategische Studies: "Duitsland zegt nu heel duidelijk dat er een noodsituatie is. En ik vind dat dit ook voor Nederland zou moeten gelden. We vormen in Europa immers één groot gassysteem." Onder andere Italië, Oostenrijk, Slowakije, Tsjechië en Duitsland merken meteen al dat de gastoevoer stokt. Rusland zegt dat de leveringen achterblijven om technische redenen. Maar het draait volgens Duitse bondskanselier Scholz allemaal om de sancties die de EU heeft ingesteld tegen Moskou vanwege de invasie in Oekraïne. Van Geuns: "Poetin voert drogredenen aan om minder te leveren, waardoor de gasprijs wordt opgejaagd. Hij weet ook dat het vullen van de gasvoorraden dan problematisch wordt in Europa." Duitsland wil dus het zekere voor het onzekere nemen. Om tekorten in de winter te voorkomen moet de industriële sector minder gas verbruiken, is volgens Duitse media het voornemen van het ministerie van Economische Zaken. Ook zou de regering 15 miljard euro beschikbaar stellen om de gasvoorraden aan te vullen. De maatregelen die Duitsland wil instellen, zijn volgens Correljé ongekend. "Duitsland is dan ook extreem afhankelijk van Russisch gas." Ongeveer een derde van al het gas is afkomstig uit Rusland. "Het gaat om enorme volumes en om technische redenen is de snelheid beperkt waarin dit kan worden aangevuld." De Duitse voorraden zijn momenteel voor zo'n 56 procent gevuld. Het doel is om dat voor november tot 90 procent te krijgen. Nederland heeft dit weekend overlegd met onder meer de Duitse regering en de Europese Commissie en doet dat morgen weer, laat het ministerie voor Klimaat en Energie weten in een reactie op het nieuws uit Duitsland. Maar Correljé en Van Geuns vinden dat het kabinet op z'n minst transparanter moet zijn over de aanpak van het probleem. Dat is volgens hen essentieel om een juiste afweging te kunnen maken over eventuele noodmaatregelen. Maar ook om te weten of er in het huidige tempo voldoende gasvoorraad wordt opgebouwd voor de winter. Lector energietransitie Martien Visser twitterde gisteren een grafiek waarop te zien is voor welk percentage de gasvoorraden zijn gevuld in Nederland, de EU en buurlanden: Commerciële partijen worden via een subsidieregeling door de Nederlandse overheid gestimuleerd de bergingen te vullen. "Mijn grootste zorg is dat deze marktpartijen door de huidige ontwikkelingen ook problemen krijgen om die voorraad aan te vullen", zegt Van Geuns. "Er zou daarom van week tot week moeten worden gemonitord en gecommuniceerd hoe de aanvulling van onze gasvoorraad verloopt." Correljé: "Als je dit aan de markt overlaat, moet je als overheid wel echt op tijd bijspringen. Want voorbij een bepaald punt is het probleem niet zomaar te herstellen. Daarom kun je in dit geval beter het zekere voor het onzekere nemen."||https://nos.nl/artikel/2433313-gasnoodplan-duitsland-is-teken-aan-de-wand-voor-heel-europa
2022-06-19||Moskou: tientallen Oekraïense generaals en officieren gedood • Restricties voor Russische boeken en muziek|| Het Oekraïense parlement heeft twee wetten aangenomen die strenge restricties stellen aan Russische boeken en muziek. Een wet verbiedt onder andere de commerciële invoer van boeken die gedrukt zijn in Rusland, Belarus en bezet Oekraïens grondgebied. Ook is er speciale toestemming nodig voor de invoer van boeken in het Russisch uit ieder ander land. Russische burgers in Oekraïne mogen geen boeken drukken, tenzij ze afstand doen van hun Russische paspoort. Een andere wet verbiedt het afspelen van Russische muziek in media en het openbaar vervoer. De Oekraïense minister van Cultuur is "blij met de nieuwe beperkingen". Oekraïne zet al langer in op de 'derussificatie' van het land. Al ruim voor de start van de oorlog werd een wet aangenomen die kennis van de Oekraïense taal verplicht stelt voor iedereen die in de publieke sector werkt. Ook moet minstens de helft van het aanbod in kranten- en tijdschriftwinkels Oekraïens zijn. Een maand geleden was Charkov, de tweede stad van Oekraïne, nog zo goed als uitgestorven. Sinds die tijd slaagden de Oekraïners erin het Russische leger terug te dringen, waardoor bewoners weer naar buiten durfden. Er is weer meer leven op straat, zagen verslaggever Jeroen de Jager en correspondent David Jan Godfroid, die een maand geleden ook in de stad waren. Maar de vraag is voor hoelang. Vandaag meldde een adviseur van de Oekraïense minister van Binnenlandse Zaken op televisie dat de Russische troepen weer dichterbij proberen te komen. In het gebied tussen Charkov en de Russische grens - nu gecontroleerd door de Oekraïense strijdkrachten - zien ze het gebeuren. "In een tijdsbestek van twee uur horen we het artillerievuur steeds dichterbij komen", zegt De Jager. "Terwijl we staan te praten met bewoners horen we het artillerievuur van het front op de achtergrond." Voor de bewoners in het dorpje is er vooralsnog geen reden om te vertrekken. Ze hadden toch al besloten om te blijven. Van de 7000 inwoners zijn er nog 500 over. Zo ziet hun leven er nu uit: Het Russische leger claimt dat het met een raketaanval op een commandopost meer dan vijftig generaals en andere officieren van de Oekraïense strijdkrachten heeft gedood. Onder hen zijn generaals die de leiding hadden over de strijd in de regio's Mykolajiv en Zaporizja, stelt de Russische defensiewoordvoerder Igor Konasjenkov. Vanuit Oekraïne komen er geen berichten over de raketaanval. De hooggeplaatste functionarissen zouden voor een vergadering bijeen zijn gekomen in de stad Kryvy Rih, zo'n 350 kilometer ten zuidoosten van Kiev. Konasjenkov maakte ook melding van de vernietiging van onder meer pantservoertuigen en raketlanceersystemen die recent door bondgenoten aan Oekraïne zijn geleverd. De uitspraken van de defensiewoordvoerder zijn niet onafhankelijk te verifiëren. "Ruim drie maanden na het begin van de oorlog leven er nog steeds mensen in de metro van Charkov", schrijft Nieuwsuur-verslaggever Jan Eikelboom. Op de foto's die hij deelt is te zien hoe de stadsbewoners hun dagelijks leven ondergronds doorbrengen en op matrassen en in tentjes slapen. Oekraïense strijdkrachten die vechten in het oosten van Oekraïne hebben al een aantal weken te maken met desertie. Dat meldt het Britse defensieministerie op basis van informatie van de inlichtingendienst. Volgens de informatie is er ook aan Russische zijde weinig motivatie om te vechten. Het ministerie meldt dat verschillende Russische eenheden orders van hogerhand niet willen opvolgen. Ook is het voor Rusland waarschijnlijk moeilijk om juridisch druk uit te oefenen op de militairen, omdat het volgens de Russen officieel gaat om een speciale militaire operatie, en niet om een oorlog. Het ministerie zegt ook dat er hevige artilleriegevechten gaande zijn rondom Severodonetsk, in de regio Loegansk, maar dat er geen beweging in de frontlinie zit. President Zelensky deelt op zijn sociale media-kanalen een bericht ter ere van Vaderdag, dat vandaag ook in Oekraïne gevierd wordt. Hij schrijft dat "vader zijn een grote verantwoordelijkheid met zich meebrengt". De president zegt dat het belangrijk is om het "meest waardevolle te beschermen en verdedigen voor de toekomst van je familie, kinderen en heel Oekraïne". Bij het bericht plaatst hij foto's van Oekraïense vaders met hun kinderen. Zelensky is vader van twee kinderen: de 17-jarige Oleksandra en de 9-jarige Kyrylo. Bijna twee miljoen mensen zijn sinds het begin van de oorlog vanuit Oekraïne naar Rusland gebracht. Dat heeft een hoge officier van het Russische ministerie van Defensie gezegd. Volgens de generaal hebben de strijdkrachten nu 1,936 miljoen personen de grens overgebracht, onder wie 307.000 kinderen. Alleen zaterdag ging het al om 29.730 mensen, van wie 3500 minderjarig. Het Kremlin zegt vooral inwoners te evacueren uit de regio's Donetsk en Loegansk, waar zwaar wordt gevochten. Oekraïne zegt dat de Russen verhinderen dat mensen naar gebieden onder controle van Oekraïne kunnen vluchten. Volgens Kiev is er sprake van deportatie. In Oekraïne is het vandaag een nationale feestdag voor medisch personeel. Deze dag werd in de Sovjet-Unie in het leven geroepen en wordt in veel voormalige Sovjetlanden nog steeds gevierd op de derde zondag van juni. Ook Rusland viert deze dag. Het regionale militaire bestuur in Kiev bedankt het Oekraïense medische personeel voor het harde werk. "In hun werk laten ze moed zien en redden ze levens. Elke dag weer, onder de moeilijkste omstandigheden." De Oekraïense hoofdstad Kiev is zondagochtend opnieuw vanuit de lucht aangevallen, meldt het regionale militaire bestuur in Kiev op Telegram. Volgens de informatie vuurde Rusland raketten af op de stad, die werden neergehaald door Oekraïne.  "Er zijn geen slachtoffers gevallen", staat op Telegram. Wel werden inwoners van Kiev opgeroepen om naar de schuilkelder te gaan als het luchtalarm klinkt.  Duitsland komt met nieuwe noodmaatregelen om gasgebruik terug te schroeven, meldt de Duitse regering. In het land zijn toenemende zorgen over de toevoer van gas, nu Gazprom heeft laten weten dat er minder gas uit Rusland komt. Uit plannen van de Duitse minister van Economische Zaken Robert Habeck blijkt dat gebruik van gas voor de opwekking van energie en industrie moet worden verminderd. Het ministerie wil prioriteit geven aan de opslag van gas voor de winter. Om het tekort te compenseren moet er meer steenkool gebruikt worden. De Duitse overheid wil hier miljarden voor beschikbaar stellen. Het Russische staatsgasbedrijf Gazprom maakte afgelopen week bekend minder gas te leveren aan Duitsland. Sinds donderdag wordt via Nord Stream 1, voor Duitsland de belangrijkste pijpleiding voor Russisch gas, nog maar zo'n 40 procent van de normale hoeveelheid geleverd. Eerder had het staatsbedrijf de levering al beperkt tot ongeveer 60 procent. Rusland gaat de automerken Volga en Pobeda uit de Sovjettijd mogelijk nieuw leven inblazen. Dat zei de Russische minister van Industrie in een interview met de nieuwszender RBC. De minister zei dat na de terugtrekking van autofabrikant Renault in Rusland het besluit al was genomen om de Moskvitsj terug te brengen. De Moskvitsj was een kopie van de Opel Kadett en werd tot 1998 geproduceerd in Rusland. Later werd dit merk overgenomen door Renault. Het automerk Pobeda was tot 1958 verkrijgbaar, daarna werd het merk overgenomen door Volga. Door een teruglopende vraag naar de Volga werd de productie in 2009 stopgezet. Vanwege de westerse sancties tegen het land kijkt Rusland nu of het zelf meer auto's kan gaan produceren. Russische troepen proberen dichter bij Charkov, de op een na grootste stad van Oekraïne, te komen. Dat zegt een adviseur van de Oekraïense minister van Binnenlandse Zaken op nationale televisie. Volgens hem wordt de situatie voor het Oekraïense leger steeds moeilijker en proberen de Russen de stad opnieuw te beschieten. "Rusland probeert van de stad een frontlinie te maken", zei de adviseur. Hij noemt de situatie "best moeilijk". Ook de prominente Oekraïense politicus Ivanna Klympoesj zegt dat het land steeds meer territorium verliest sinds Rusland zich militair richt op het oosten van Oekraïne. Het Britse ministerie van Defensie meldde eerder deze week al dat het Russische leger waarschijnlijk voor het eerst sinds weken "kleine vooruitgangen" heeft geboekt in de regio. De regio Charkov grenst aan de zelfverklaarde republiek Loegansk in Oost-Oekraïne. De stad Charkov is een van de eerste steden die werd aangevallen door het Russische leger. In mei wisten Oekraïense militairen de Russen terug te dringen. Ook de Britse premier Boris Johnson, die vrijdag in Kiev was, zegt dat we ons moeten voorbereiden op een lange oorlog. Volgens Johnson moet "Oekraïne sneller wapens, uitrusting, munitie en training krijgen dan de agressor", schrijft hij in een opiniestuk in de Sunday Times. "Tijd is een essentiële factor", schrijft de Britse premier. In een toespraak zaterdag zei Johnson al dat "Oekraïne-vermoeidheid" voorkomen moet worden. Nu de Russische troepen "centimeter voor centimeter terrein winnen". De oorlog in Oekraïne kan jaren duren, zegt secretaris-generaal Stoltenberg van de NAVO in het Duitse weekblad Bild am Sonntag. Hij voegde daar aan toe dat wanneer moderne wapens aan de Oekraïense manschappen worden geleverd, de kans dat de Donbas-regio bevrijd wordt van de Russen wordt vergroot. "We moeten ons erop voorbereiden dat het jaren kan duren. We mogen onze steun aan Oekraïne niet opgeven", zegt hij. "Zelfs niet wanneer de kosten oplopen, niet alleen de kosten voor militaire steun, maar ook bij stijgende voedsel- en energieprijzen." Op een NAVO-top later deze maand in Madrid zal naar verwachting overeenstemming worden bereikt over een steunpakket dat Oekraïne moet helpen bij de overgang van oude wapens uit het Sovjettijdperk naar standaard NAVO-uitrusting, zei Stoltenberg eerder deze week.||https://nos.nl/liveblog/2433223-moskou-tientallen-oekraiense-generaals-en-officieren-gedood-restricties-voor-russische-boeken-en-muziek
2022-06-19||Macron verliest meerderheid in parlement, terwijl Franse democratie kraakt|| De democratie heeft z'n werk gedaan: de verkiezingen waarbij de coalitie van president Macron de meerderheid verloor, verliepen eerlijk. Maar de Franse democratie heeft óók een flinke knauw gekregen. Steeds minder mensen lopen warm voor de verkiezingen. De animo is zelfs zodanig gezakt dat specialisten en politici zich zorgen maken. "De democratie begint breuklijnen te vertonen en dat is zorgwekkend.", schreef politicoloog Bruno Cautrès eerder in een essay. Bij de presidentsverkiezingen van twee maanden geleden ging 72 procent van de bevolking stemmen: het laagste cijfer sinds 1969. En dat zijn nog de verkiezingen die de meeste kiezers trekken. Bekijk hier de reacties linkse kiezers en Macron-aanhangers: Bij de parlementsverkiezingen van vandaag ging volgens de eerste prognose maar 46 procent stemmen. Bij de regionale verkiezingen vorig jaar ging 34 procent van de Fransen naar de stembus. En het jaar daarvoor, bij de gemeenteraadsverkiezingen, stemde slechts 42 procent. "De Fransen zijn democratiemoe", constateerde politiek commentator Solenn de Royer. Regelmatig neemt dus minder dan de helft van de Fransen de moeite om naar de stembus te gaan. En slechts een deel van die kiezers stemt op de winnaar. Neem Emmanuel Macron. Bij de presidentsverkiezingen op 24 april waren er ruim 48 miljoen stemgerechtigde kiezers. Van hen brachten er maar 35 miljoen (72 procent) een stem uit. Daarvan waren er 32 miljoen (65 procent) geldig. Van die 32 miljoen geldige stemmen gingen er ruim 18 miljoen naar Macron. Dat is 58 procent van de geldige stemmen, maar het is slechts 38,5 procent van álle Franse kiezers. Een minderheid dus. Bij de parlementsverkiezingen speelt weer een ander probleem: er wordt gestemd per kiesdistrict. Er zijn er 577 en per district krijgt alleen de winnaar een parlementszetel. Daardoor kan een partij landelijk opgeteld een heel hoge score boeken, maar in niet één kiesdistrict de grootste worden. Die partij krijgt dan niet één zetel. Bij de eerste ronde van de parlementsverkiezingen, een week geleden, kregen de coalitie van Macron en de linkse oppositie allebei ruim 25 procent van de stemmen. Maar in de Assemblée krijgt Macron nu 245 zetels en links 'slechts' 131 zetels. De partij van Marine Le Pen kreeg maar iets minder stemmen dan Macron en links: 18 procent. Maar zij krijgt nu slechts 89 zetels. Het stemgedrag van de kiezers wordt dus niet weerspiegeld in het Franse parlement. En de president zelf is dus gekozen door een minderheid van de Franse kiezers. Dat voedt het wantrouwen in de politiek. Er heerst zelfs desinteresse. Het goede nieuws: de Fransen zijn misschien democratiemoe, maar ze zijn niet anti-democratie. "De Fransen zijn nog wel gehecht aan het democratisch kiessysteem, maar ze vinden niet meer dat het veel resultaat oplevert", zei politicoloog Cautrès bij de presentatie van een groot onderzoek naar het kiezersvertrouwen. Politici zouden niet luisteren naar de wensen van de Fransen. Dat kan ertoe leiden dat mensen naar andere manieren gaan zoeken om 'resultaat' te behalen. Een bekend voorbeeld zijn de klimaatmarsen: vrijwel altijd georganiseerd door jongeren. "De Franse jeugd is wel degelijk politiek actief, of het nou gaat on het klimaat, racisme of ongelijkheid. Ze voelen zich alleen niet meer verplicht om te gaan stemmen, zoals de babyboomers dat nog wel voelden", aldus socioloog Vincent Tiberj in Le Monde. Een ander voorbeeld zijn de gele hesjes. Ze voelden zich niet gehoord door de politiek en gingen in 2018 en 2019 de straat op. Ze demonstreerden lange tijd, hielden rotondes in het hele land bezet, en regelmatig kwam het tot geweld. Ook politiemensen, burgemeesters en Kamerleden in Frankrijk zijn de laatste jaren vaker doelwit van geweld. "Dat geweld komt niet alleen voort uit wantrouwen, maar vooral uit een afnemend respect voor instituties en politici", zei politicoloog Luc Rouban. De meeste Franse deskundigen zijn het eens: als het vertrouwen tussen kiezers en gekozenen niet wordt hersteld, zullen steeds meer kiezers de besluiten van de gekozenen niet meer serieus nemen. En misschien ook de politici zelf niet meer.||https://nos.nl/artikel/2433306-macron-verliest-meerderheid-in-parlement-terwijl-franse-democratie-kraakt
2022-06-19||Brussels Airport schrapt alle vertrekkende vluchten vanwege staking|| Brussels Airport schrapt vandaag alle vertrekkende passagiersvluchten vanwege een nationale staking. De luchthaven zegt dat er vanwege die actie en een gebrek aan beveiligingspersoneel geen reizigers kunnen vertrekken. Aankomende vluchten en vertrekkende vrachtvluchten worden niet geschrapt. De VRT meldt dat er eerder al een streep ging door 300 passagiersvluchten. Dat kwam neer op zo'n 70 procent van alle oorspronkelijk geplande vluchten. Gisteravond werd gecommuniceerd dat er dus geen enkel passagiersvliegtuig zal opstijgen vanaf het vliegveld. Er is onvrede onder beveiligers over de lonen en de werkdruk. Omdat er morgen minder beveiligers bleken te komen werken dan verwacht, liep de geschatte wachttijd van acht uur nog verder op. "We kunnen de veiligheid van de reizigers niet garanderen", zegt woordvoerder van de luchthaven Nathalie Pierard tegen de Vlaamse omroep. Passagiers hebben recht op geld terug of omboeking. De luchthaven houdt ook voor dinsdag rekening met lange wachttijden. Er is de laatste tijd chaos op diverse Europese luchthavens, zo ook op Schiphol. De grote drukte is het gevolg van structurele personeelstekorten gecombineerd met een grote vraag naar vluchten na twee jaar coronapandemie.||https://nos.nl/artikel/2433304-brussels-airport-schrapt-alle-vertrekkende-vluchten-vanwege-staking
2022-06-19||Macrons coalitie de grootste, maar haalt geen meerderheid|| De coalitie waartoe de partij van president Macron behoort, heeft bij de Franse parlementsverkiezingen geen meerderheid weten te behalen, blijkt uit cijfers van het ministerie van Binnenlandse Zaken. Zijn samenwerkingsblok Ensemble heeft 245 zetels behaald. Voor een meerderheid zijn 289 zetels vereist. Die had Macron voor de verkiezingen wel. Het resultaat betekent een fikse teleurstelling voor Macron. Het wordt nu lastiger om zijn plannen door het Franse parlement te loodsen. Het linkse samenwerkingsverband Nupes van Jean-Luc Mélenchon krijgt 131 zetels. De uiterst rechtse Rassemblement National van Marine Le Pen komt uit op 89 zetels. De conservatieve Republikeinen (LR) behaalden 61 zetels. De opkomst in de tweede ronde was 46,2 procent, een fractie lager dan in de eerste ronde. De meeste stembureaus gingen dicht om 18.00 uur. In enkele grote gemeenten bleven ze twee uur langer open. Het Franse lagerhuis, de Nationale Vergadering, kent 577 zetels; één voor elk kiesdistrict. Alleen de winnaar in een district krijgt een zetel. Vandaag was de tweede ronde van de verkiezingen voor de Nationale Vergadering. Die vond plaats in districten waar niemand in de eerste ronde minstens 50 procent van de stemmen wist te halen. Dat ging overigens om vrijwel alle districten. Slechts in vijf districten haalde iemand in de eerste ronde de meerderheid. Procentueel gezien haalde de coalitie van Macron in de eerste ronde een kleine overwinning. Zijn coalitie kreeg 25,75 procent van alle stemmen, het linkse samenwerkingsblok Nupes 25,66 procent. Peilingen schatten het aantal zetels van Macrons coalitie na de tweede ronde op tussen de 255 en 305, Nupes zou naar verwachting tussen de 140 en 200 zetels bemachtigen. Bij de verkiezingen in 2017 haalde Macron nog 308 zetels. Door weglopers bleven daar in de loop van de tijd nog 266 van over. Het linkse blok onder leiding van Jean-Luc Mélenchon voerde campagne voor het verlagen van de pensioenleeftijd van 62 naar 60, een hoger minimumloon en het bevriezen van prijzen voor essentiële goederen. Macron wil de pensioenleeftijd juist verhogen en Fransen meer te besteden geven door de belastingen te verlagen.||https://nos.nl/artikel/2433300-macrons-coalitie-de-grootste-maar-haalt-geen-meerderheid
2022-06-19||Evacuaties vanwege natuurbrand in Duitse deelstaat Brandenburg|| Inwoners van drie districten van de gemeente Treuenbrietzen in de Duitse deelstaat Brandenburg hebben hun huis moeten verlaten vanwege een escalerende natuurbrand. De brand, op zo'n 80 kilometer ten zuidwesten van Berlijn, woedt sinds vrijdag. Er is tot nog toe ruim 100 hectare natuur verwoest. Nu de wind is gedraaid en sterker is geworden, worden ook huizen bedreigd. Bewoners die moeten evacueren, moeten alleen noodzakelijke spullen meenemen, zeggen de autoriteiten. De brandweer probeert de brand onder controle te krijgen: Volgens het Duitse blad Bild wordt het blussen bemoeilijkt door een voormalig oefenterrein van het leger. In de grond bevindt zich daar nog munitie die kan ontploffen als de brand eroverheen trekt. Helikopters van het leger worden ingezet bij het bestrijden van het vuur. Net als andere delen van Europa heeft Duitsland te maken met extreme hitte. In de regio in Brandenburg werd vandaag een maximale temperatuur van 38 graden Celsius bereikt. Ook Spanje heeft te maken met natuurbranden. In de provincie Zamora in het noordwesten moesten achttien dorpen ontruimd worden vanwege een brand die 25.000 hectare heeft getroffen. De brand ontstond woensdag door een blikseminslag, en kon groeien vanwege de droogte in het gebied en sterke wind. Omdat de temperatuur vandaag iets is gedaald, slaagt de brandweer erin het vuur beter onder controle te krijgen.||https://nos.nl/artikel/2433287-evacuaties-vanwege-natuurbrand-in-duitse-deelstaat-brandenburg
2022-06-19||25 miljoen voor Aboriginal-vlag op brug Sydney: 'Kleine prijs voor eenheid'|| Een kleine hap uit het budget, maar een grote stap op weg naar verzoening; zo omschrijft de regering van de Australische deelstaat New South Wales het besluit om een derde vlaggenmast te laten plaatsen op de Sydney Harbour Bridge, een van de iconen van de stad. Als de mast eenmaal geconstrueerd is, kan ook de Aboriginal-vlag er permanent wapperen, naast de vlaggen van Australië en New South Wales. Het is sinds 1995 een van de vlaggen met een officiële status in Australië. Aan het eind van het jaar moet de vlaggenmast er staan. De kosten doen wel enkele Australische wenkbrauwen fronzen. Voor de vlaggenmast is 25 miljoen Australische dollar gereserveerd, omgerekend bijna 17 miljoen euro. "Kennelijk is dat wat het kost", zegt Dominic Perrottet, de premier van New South Wales. De vlaggenmasten op de Sydney Harbour Bridge zijn 20 meter hoog, de vlaggen die eraan opgehangen worden meten 9 bij 4,5 meter. Er is een speciale constructie voor nodig om de masten ook bestendig te maken tegen de meest extreme weersomstandigheden. Perrottet: "We hebben een belangrijk besluit genomen. Ik denk dat het ons land eenheid brengt en dat het een kleine prijs is om te betalen voor die eenwording." De deelstaatpremier noemt het belangrijk om de inheemse geschiedenis "te erkennen en te vieren, zodat jonge Australiërs begrijpen wat voor rijke en volhardende cultuur ons verleden heeft opgeleverd". Het geld komt uit de begroting voor het Closing the gap-initiatief. Dat is een overheidsprogramma om de sociaaleconomische achterstanden van de Aboriginals te verkleinen. De komende vier jaar investeert New South Wales 400 miljoen Australische dollar in het initiatief. In februari werd het besluit tot de derde vlaggenmast al genomen. Een inheemse kunstenaar had een petitie opgestart die door 177.000 mensen werd ondertekend. Toen was de verwachting nog dat het twee jaar zou duren voordat de vlaggenmast klaar zou zijn, maar volgens premier Perrottet kan het dus sneller.||https://nos.nl/artikel/2433274-25-miljoen-voor-aboriginal-vlag-op-brug-sydney-kleine-prijs-voor-eenheid
2022-06-19||Zestien schapen doodgebeten door honden in natuurgebied Rosmalen|| In Rosmalen zijn vanochtend in een natuurgebied dertien schapen doodgebeten door drie honden. Nog eens drie dieren waren er zo slecht aan toe dat ze door agenten uit hun lijden moesten worden verlost, zegt de politie. De schapen hoorden bij een kinderboerderij in de buurt en liepen los in het natuurgebied, dat vrij toegankelijk is, meldt Omroep Brabant. Op de kinderboerderij is volgens de politie met grote verslagenheid gereageerd. De politie laat weten dat de drie schapen die door agenten uit hun lijden zijn verlost, zijn doodgeschoten met een dienstwapen. "Het was duidelijk dat de schapen niet meer gered konden worden. We wilden ze ook niet onnodig lang laten lijden. In overleg is besloten om de dieren te doden", zegt een woordvoerder van de politie. Toen agenten de schapen vonden, was het niet bekend wie de eigenaar was van de dieren. "Onze prioriteit lag bij het welzijn van de schapen en op dat moment was het het beste om de dieren niet langer te laten lijden", legt de woordvoerder uit. "Later werd duidelijk dat de eigenaar er ook geen bezwaar tegen had." De eigenaar van de kinderboerderij heeft aangifte gedaan tegen de eigenaar van de honden. De honden zijn in beslag genomen. Het Openbaar Ministerie beslist wat er met de dieren gebeurt.||https://nos.nl/artikel/2433267-zestien-schapen-doodgebeten-door-honden-in-natuurgebied-rosmalen
2022-06-19||Klimaatmars in Rotterdam: minder stikstof en Schiphol, meer daden|| In Rotterdam hebben duizenden mensen meegelopen in een mars waarmee aandacht werd gevraagd voor klimaatproblematiek. De mars begon op het plein voor de Markthal en eindigde daar ook weer na een route over de Blaak, Coolsingel en het Hofplein. De mars was een vervolg op de demonstratie die in november vorig jaar in Amsterdam plaatsvond. Daar kwamen destijds zo'n 40.000 deelnemers op af. Vandaag was de belangstelling een stuk kleiner. Volgens de organisatie liepen er zo'n 10.000 mensen mee, de politie wil nog geen schatting geven van het aantal aanwezigen. De demonstratie was een initiatief van de Klimaatcrisis Coalitie. Daarin werken onder meer OxfamNovib, Greenpeace, Extinction Rebellion en Milieudefensie samen. "Het is tijd om in actie te komen voor het klimaat: geen woorden maar daden", zeggen ze, verwijzend naar het adagium van Feyenoord. Zo zag de klimaatmars in Rotterdam er vandaag uit: De organisatie zegt voor Rotterdam te hebben gekozen vanwege de rol die de Rotterdamse haven speelt in de industrie voor fossiele brandstoffen: "In de haven van Rotterdam komen iedere dag ladingen binnen met grote impact op de natuur en op onze toekomst. Tankers vol kolen en olie uit bijvoorbeeld Rusland, maar ook soja en palmolie. Daarom gaan we de straat op", zegt Vatan Hüzeir van Fossielvrij NL. Bij de mars waren spandoeken te zien over Schiphol en over stikstof, zoals: "Boeren, er is niks tof aan stikstof" en "Minder vliegen, meer treinen". Greenpeace ziet tevens een verband tussen klimaatproblematiek en de oorlog in Oekraïne: "Fossiele brandstoffen zijn de aanjager van de klimaatcrisis, maar ook van oorlog, conflict en vervuiling. Door een kapot systeem lijken we als samenleving vast te zitten aan fossiele brandstoffen", aldus Faiza Oulahsen.||https://nos.nl/artikel/2433263-klimaatmars-in-rotterdam-minder-stikstof-en-schiphol-meer-daden
2022-06-19||Metselaarstekens op Zeeuwse kerken onherstelbaar beschadigd na restauratie|| In de gevel van meerdere kerken op Walcheren in Zeeland ontbreken na restauratie zogeheten metselaarstekens. Het gaat voornamelijk om van origine hervormde kerken. Rob Dreesens deed onderzoek naar de kerken en ontdekte dat de metselaarstekens in veel gevels waren verdwenen. Volgens hem is de schade groot en onherstelbaar. "Dit is dood- en doodzonde." Metselaarstekens vormen een patroon dat tijdens het bouwen door metselaars in het metselwerk werd verwerkt. De tekens werden gemaakt van speciale bakstenen. Ze konden decoratief zijn, iets zegenen of bescherming bieden tegen bijvoorbeeld boze geesten of bliksem. In Nederland werden de metselaarstekens tot de zestiende eeuw gemaakt. Vanaf het begin van de reformatie verdween het gebruik. In de muren van de Zeeuwse kerken werden de tekens gemaakt met stenen met een laagje glazuur. "Misbakseltjes noemden ze dat bij de bouw van die kerken", zegt amateurhistoricus Dreesens tegen Omroep Zeeland. Hier dienden de metselaarstekens vroeger voor: Dreesens vertelt dat er veel verschillende metselaarstekens bestaan. "Mensen konden in de Middeleeuwen niet lezen maar dankzij die tekens wisten mensen wat er bedoeld werd. Van een waarschuwing tot een zegening voor het land." De tekens waren op meerdere plekken te vinden. Van de zijkant van de kerk tot boven de ingang van de toren en zelfs bovenin naast het raam. Dreesens is boos omdat er volgens hem wordt gerenoveerd en gerestaureerd zonder enige kennis van zaken. Het gaat om een tiental kerken in onder meer Oostkapelle, Domburg en Biggekerke, zo stelt hij. Ook in het dorp Gapinge zijn metselaarstekens beschadigd geraakt. Hij laat een plek zien op de kerkmuur. Er is nog een lichte contour van een metselaarsteken te zien, maar de laagjes met glazuur zijn verwijderd. "Ze hebben lopen schaven en schuren om het mooi strak te krijgen en daardoor zijn de tekens, die al sinds de bouw van de kerk in de muur zitten, helemaal verdwenen.", aldus Dreesens. "Het is cultuurhistorisch erfgoed. Het zijn zelfs Rijksmonumenten. Dit is niet uit te leggen." De stenen waar overheen geschuurd is, zijn onherstelbaar beschadigd. En daar komt bij dat bij veel kerken oude bakstenen zijn vervangen door nieuwe stenen. Volgens de amateurhistoricus is niet alleen de gemeente, maar ook de gemeenteraad verantwoordelijk. "Zij hebben ingestemd met renovatie dus leg maar uit hoe dit kan. Het draait allemaal om geld: wie kan dit het goedkoopst doen? Terwijl je met een beetje moeite gewoon originele stenen had kunnen vinden en het schaven had kunnen tegenhouden." In een reactie laat een woordvoerder van de gemeente Veere, waar Gapinge onder valt, weten het met Dreesens eens te zijn. "Wij delen zijn mening dat we deze tekens moeten behouden. Dat betekent dat we bij toekomstige restauraties de betrokken partijen goed moeten informeren en instrueren." De gemeente laat weten het verdwijnen van de tekens te zullen onderzoeken. "Wij vermoeden dat onbekendheid met het fenomeen hierin een rol heeft gespeeld."||https://nos.nl/artikel/2433260-metselaarstekens-op-zeeuwse-kerken-onherstelbaar-beschadigd-na-restauratie
2022-06-19||Weer doden door zware overstromingen in India en Bangladesh || Overstromingen en modderstromen hebben nog eens acht levens geëist in de Indiase deelstaat Assam, in het noordoosten van het land. Door hevige regenval die al wekenlang aanhoudt is de Brahmaputra, een van de grootste rivieren van Azië, overstroomd. Het dodental in India staat nu op 62, meldt persbureau AP. Er worden ook nog vier mensen vermist die op een boot zaten toen deze kapseisde. Dat gebeurde in het oosten van Assam. De politie werd door de sterke stroming gehinderd bij de zoekactie. Ook in buurland Bangladesh zijn dit weekend doden gevallen door het noodweer. Bij blikseminslagen en aardverschuivingen zijn 25 doden gevallen, schrijft persbureau Reuters. Het noorden en noordoosten zijn zwaar getroffen districten. Zo'n 105.000 mensen zijn geëvacueerd. In India en Bangladesh zijn miljoenen mensen ontheemd geraakt door de overstromingen, volgens persbureau Reuters gaat het om zes miljoen mensen: In zowel Bangladesh als India is het leger ingezet om de hulpdiensten te helpen bij het redden van gestrande mensen en bij het uitdelen van voedsel en noodzakelijke spullen. Himanta Biswa Sarma, deelstaatpremier van Assam, heeft gisteren een aantal getroffen gebieden bezocht. Hij beschrijft de situatie als grimmig en zegt zich te concentreren op hulp- en reddingsoperaties. Volgens hem zijn meer dan 20.000 mensen geëvacueerd uit de overstroomde gebieden. In verschillende delen van Assam vallen vandaag nog zware regenbuien. "De hoeveelheid regen is ongekend", zegt een ambtenaar van het meteorologische station in Gauhati, de grootste stad in de deelstaat. Na dit weekend wordt een onderbreking van de regen verwacht. Vorige maand werden de noordelijke gebieden in India en Bangladesh al getroffen door overstromingen. Gewassen werden vernietigd en huizen raakten beschadigd. Afgelopen week raakten deze gebieden opnieuw overspoeld.||https://nos.nl/artikel/2433255-weer-doden-door-zware-overstromingen-in-india-en-bangladesh
2022-06-19||Duitsland neemt noodmaatregelen om gasvoorraad aan te vullen|| De Duitse regering neemt noodmaatregelen om ervoor te zorgen dat de gasvoorraad de komende winter op peil is. Dat melden meerdere Duitse media, die een plan van het Duitse ministerie van Economische Zaken hebben ingezien. Daarin staat onder meer dat er minder gas moet worden gebruikt voor de opwekking van andere energie zoals elektriciteit en dat de kolencentrales harder moeten draaien om tekorten op te vangen. Daarnaast wil het ministerie dat industriële bedrijven minder gas gaan verbruiken. Ook stelt de Duitse regering 15 miljard euro beschikbaar om de gasvoorraden aan te vullen. Duitsland is in vergelijking met veel andere Europese landen erg afhankelijk van Russisch gas: een derde van al het gas komt uit Rusland, met name via de Nord Stream 1-pijpleiding. Sinds enkele dagen wordt nog maar zo'n 40 procent van de normale hoeveelheid geleverd. Het Russische bedrijf Gazprom heeft Duitsland zelfs gewaarschuwd dat er mogelijk helemaal geen gas meer wordt aangevoerd, omdat het Westen niet zou willen meewerken aan de reparatie van een gasturbine. De Duitse minister Habeck van Economische Zaken spreekt van een politieke actie. Op dit moment is de voorraad in Duitsland voor ruim 56 procent gevuld. De Duitse regering wil dat percentage voor november dit jaar naar 90 procent krijgen. In een reactie op de maatregelen in Duitsland zegt een woordvoerder van minister Jetten alleen dat een crisisteam de gasmarkt in Nederland doorlopend in de gaten houdt en dat er dit weekend en morgen overleg over de recente ontwikkelingen is met onder meer de Duitse overheid en de Europese Commissie. Vrijdag zei Jetten dat Nederland er relatief goed voorstaat, maar dat problemen in meerdere Europese landen een domino-effect kunnen hebben. Een van de landen waar Duitsland gas vandaan wil gaan halen, is het omstreden Qatar. Ook Nederland speelt daarbij een rol. Daar maakte Nieuwsuur deze video over:||https://nos.nl/artikel/2433250-duitsland-neemt-noodmaatregelen-om-gasvoorraad-aan-te-vullen
2022-06-19||Requiem van Theresienstadt eerbetoon aan Joodse gevangenen die 'geestelijk vrij bleven'|| In 1943, midden in de Tweede Wereldoorlog, organiseerde Rafael Schächter een bijzonder concert in het nazi-concentratiekamp Theresiënstadt. De Tsjechoslowaakse dirigent en pianist van Joodse afkomst bracht 150 medegevangenen bij elkaar om samen het requiem van Verdi in te studeren en uit te voeren. Schächter beschouwde het als een daad van verzet om in de mensonterende omstandigheden van het kamp de beroemde dodenmis ten gehore te brengen. Zestien keer voerden Schächter en zijn koor het requiem uit. Bij het laatste concert op 23 juni 1944 waren ook vertegenwoordigers van het Rode Kruis, die het kamp kwamen inspecteren. Zij wisten niet dat meer dan de helft van Schächters oorspronkelijke koor toen al was gedeporteerd naar de vernietigingskampen. Toen de Amerikaanse dirigent Murry Sidlin dit verhaal in de jaren 90 aantrof in een boek, was hij er zo door gegrepen, dat hij het concert-drama Requiem van Theresienstadt schreef. Vanavond wordt het voor het eerst onder zijn leiding in Nederland uitgevoerd in de Beurs van Berlage in Amsterdam. In het Requiem van Theresienstadt wordt de muziek van Verdi afgewisseld met historische filmbeelden van het kamp, interviews met overlevenden en theatrale monologen. Het concert is sinds 2002 tientallen keren uitgevoerd in diverse landen. "De boodschap van het concert is heel actueel", zegt Julie-Marthe Cohen, voorzitter van de stichting die het Requiem van Theresienstadt naar Nederland haalde. "Het laat zien dat je weliswaar fysiek in gevangenschap kunt leven, maar dat het mogelijk is om je geestelijke vrijheid te behouden. Dat je kracht en hoop kunt putten uit kunst. Het is een manier om je menselijke waardigheid te tonen onder onmenselijke omstandigheden." Schächter had bij zijn deportatie in 1941 naar Theresienstadt diverse muziekstukken in zijn koffer meegenomen. 's Avonds kwam hij met andere musici in het kamp bijeen, om na een lange dag van zware dwangarbeid samen te zingen bij een oude piano. In 1943 was volgens hem de tijd rijp om het veeleisende requiem van Verdi in te studeren. "En dat vergde ook moed", zegt Cohen, "want Verdi's dodenmis hadden de nazi's als een provocatie kunnen opvatten." Een overlevende vertelde later dat het een enorme uitdaging was om bij de uitvoering pal tegenover de Duitsers te staan. "De muziek van Verdi is zeer krachtig en dreigend. We zongen wat we niet zo konden zeggen." Met het Libera me (Verlos me) zongen ze om hun bevrijding, en in het Dies Irae (Dag van toorn) waren het voor de koorleden de nazi's die door God gestraft worden op de Dag des Oordeels. De kampleiding maakte geen bezwaar. De nazi's gebruikten het requiem in hun propagandastrategie om Theresienstadt naar de buitenwereld te tonen als 'modelkamp', waar goed voor de gevangenen werd gezorgd. "We weten niet in hoeverre het koor zich ervan bewust was dat het onderdeel was van de Duitse misleiding", zegt Cohen. "Ze hoopten in ieder geval dat het Rode Kruis hun boodschap van verzet zou begrijpen." Maar het Rode Kruis had niets in de gaten. Voordat de organisatie werd toegelaten tot het kamp, was een deel ervan opgeknapt en figureerden de Joodse gevangenen, onder wie veel intellectuelen, schrijvers, kunstenaars en musici, in een ideale schijnwereld, die in geen enkel opzicht leek op de werkelijkheid. En de propaganda werkte. Het Rode Kruis rapporteerde dat het de Joden in Theresienstadt "aan niets ontbrak". In deze video zie je wat voor kamp Theresienstadt was en hoe de nazi's het kamp gebruikten om de buitenwereld te misleiden De meeste gevangenen uit Schächters koor zijn naar andere kampen gedeporteerd en vermoord. Schächter overleefde het concentratie- en vernietigingskamp Auschwitz, maar stierf tijdens een dodenmars. "We hopen dat met dit concert Theresienstadt en wat daar tijdens de oorlog is gebeurd meer aandacht krijgt in Nederland", zegt Cohen. "Het kamp is hier niet zo bekend, maar er hebben ook 5000 Joden uit Nederland gevangen gezeten, van wie er 3000 de oorlog niet hebben overleefd."||https://nos.nl/artikel/2433248-requiem-van-theresienstadt-eerbetoon-aan-joodse-gevangenen-die-geestelijk-vrij-bleven
2022-06-19||Man rijdt met graafmachine in op agenten in Tilburg|| De politie heeft op een manege in Tilburg enkele waarschuwingsschoten gelost nadat een man met een graafmachine was ingereden op agenten. De 40-jarige man is aangehouden. De agenten waren afgekomen op een melding over een man die de ruiten van een auto had vernield, terwijl er iemand in de wagen zat. "Het slachtoffer in het voertuig kende deze man niet", zegt de politie. Daarna rende de man volgens de politie over het erf naar een graafmachine, stapte in en begon te rijden. Agenten zagen dat de man een mes vasthield. Agenten probeerden hem te stoppen met pepperspray, maar dat lukte niet. De man reed in op een politiewagen en werd uiteindelijk met een taser tot staan gebracht en aangehouden, meldt Omroep Brabant. ||https://nos.nl/artikel/2433243-man-rijdt-met-graafmachine-in-op-agenten-in-tilburg
2022-06-19||Drie woningen zwaar beschadigd door brand in Eindhoven|| Bij een brand in Eindhoven zijn vanochtend drie woningen zwaar beschadigd geraakt. In totaal werden zes panden getroffen. Niemand raakte gewond. De brand brak rond 06.30 uur uit in een schuur. Het vuur sloeg over naar vier andere schuurtjes en vervolgens naar de huizen. Een woordvoerder van de brandweer zei tegen Omroep Brabant dat bij drie van de woningen de schade zeer fors is. In een van de huizen woedde de brand tot op zolder. Vanwege die rook die vrijkwam werd een NL Alert verstuurd. Rond 08.00 uur was de brand grotendeels onder controle. Over de oorzaak is nog niets bekend. De drie zwaar beschadigde woningen zijn volgens de brandweer voorlopig onbewoonbaar. De bewoners zijn opgevangen in een woorzorgcentrum in de buurt. Een bewoner zei tegen Omroep Brabant dat haar zoon haar had gealarmeerd. "Heel de achterplaats staat in brand, schreeuwde hij." Ze keek uit het raam en zag een vuurzee. "We gingen razendsnel naar buiten. De ramen klapten eruit toen we net buiten stonden." Ook twee bewoners van een studentenwoning moesten hun huis uit. "Wij werden wakker van mensen buiten die 'brand, brand' schreeuwden. Er wonen nog meer mensen in ons studentenhuis, maar vandaag waren wij gelukkig als enige thuis."||https://nos.nl/artikel/2433237-drie-woningen-zwaar-beschadigd-door-brand-in-eindhoven
2022-06-19||Parlementsverkiezingen in Frankrijk, behoudt Macron de meerderheid?|| Franse kiezers brengen vandaag hun stem uit in de tweede ronde van de parlementsverkiezingen. Vandaag valt de beslissing in districten waar in de eerste ronde niemand als winnaar uit de bus kwam. In de eerste ronde werd de partij van president Emmanuel Macron, die samenwerkt met twee kleinere partijen, met een klein verschil de grootste. Vandaag wordt duidelijk of Macron met zijn Renaissance-partij op een absolute meerderheid kan rekenen. Daar zijn 289 zetels voor nodig. Macrons centrale blok Ensemble kreeg vorige week 25,75 procent van de stemmen. De linkse samenwerking van vijf partijen Nupes onder leiding van Jean-Luc Mélenchon haalde bijna 25,66 procent. Volgens de peilingen wordt het spannend voor Macron. Er is een grote kans dat hij zijn absolute meerderheid in het parlement kwijtraakt. De vorige keer haalde zijn partij 300 zetels. Door 'weglopers' is het aantal zetels afgenomen tot 266. Hoewel het verschil in percentage klein was bij de eerste ronde, krijgt de partij van Macron toch meer zetels. Grote coalitiepartijen zoals Ensemble hebben een voordeel in het Franse kiesstelsel. Omdat Macrons partij in veel meer kiesdistricten is vertegenwoordigd dan Nupes, kan die ook meer zetels winnen. Ensemble is in het hele land vertegenwoordigd, zowel in de steden als op het platteland. Nupes heeft vooral veel kiezers in de stedelijke gebieden. Net als in de eerste ronde wordt er een lage opkomst verwacht. Waarschijnlijk stemmen vandaag nog minder kiesgerechtigden dan vorige week, toen 47,5 procent een stem uitbracht. De lage opkomst is bij verkiezingen in Frankrijk al jarenlang een trend, mensen hebben weinig vertrouwen in de politiek. De stembureaus sluiten om 18.00 uur, maar in een aantal grote plaatsen zijn ze twee uur langer open. De eerste exitpolls worden vanaf 20.00 uur verwacht.||https://nos.nl/artikel/2433236-parlementsverkiezingen-in-frankrijk-behoudt-macron-de-meerderheid
2022-06-19||Ruim 1,1 miljoen euro opgehaald door lopers Nacht van de Vluchteling|| Wandelaars die de Nacht van de Vluchteling hebben gelopen hebben gezamenlijk 1.140.070 euro opgehaald voor Stichting Vluchteling. De 2700 deelnemers liepen 40 kilometer in Amsterdam, Rotterdam, Den Haag, Utrecht, Nijmegen en Tilburg. Eerder gisteravond liepen nog eens 1400 mensen 20 kilometer voor hetzelfde doel. De snelste wandelaars kwamen al om 05.45 uur over de finish. "Dat is waarschijnlijk een record voor de Nacht van de Vluchteling", zegt Wouter Booij van Stichting Vluchteling, "maar het is geen wedstrijd." Directeur Tineke Ceelen was bij de start in Den Haag: "De mensen die hier finishen na een lange tocht, laten zien dat zij hun 'benen willen uitsteken' om mensen op de vlucht te helpen. Dat ontroert mij en ik ben hen zeer dankbaar." Onderweg stuitten de lopers op een muur van 7 meter breed en 3 meter hoog met daarop de tekst 'Geen muren, maar mensen helpen'. Booij: "De muur symboliseert de obstakels die mensen op de vlucht ondervinden. Dat kan letterlijk een muur zijn, maar bijvoorbeeld ook intimidatie of smokkelaars die waardepapieren afpakken." De hulporganisatie gebruikt het opgehaalde geld voor projecten in Syrië, Afghanistan, Mali, Bosnië, Polen en Somalië. De hulp bestaat uit medische zorg, sanitaire voorzieningen, drinkwater en voedsel.||https://nos.nl/artikel/2433235-ruim-1-1-miljoen-euro-opgehaald-door-lopers-nacht-van-de-vluchteling
2022-06-19||Twee doden en vijf gewonden door ongeluk met spookrijder op A28|| Op de A28 bij het Drentse Hooghalen zijn twee doden gevallen bij een verkeersongeluk. Nog eens vijf mensen raakten gewond. Een spookrijder botste frontaal op een auto. De twee doden zijn de bestuurders van de auto's die op elkaar reden. De vijf gewonden zaten in drie andere voertuigen die bij het ongeluk betrokken waren. De politie kreeg rond 00.30 uur meerdere meldingen over een spookrijder die met hoge snelheid over de A28 reed bij Haren. De politie heeft geprobeerd de spookrijder te stoppen. "Nabij Assen leek het voertuig te stoppen", schrijft de politie. "Maar toen agenten de bestuurder wilden controleren ging deze er weer met hoge snelheid vandoor. Hierop ontstond er een achtervolging." Er werd nog een poging gedaan het verkeer stil te leggen, meldt de politie. Het lukte niet om een frontale botsing te voorkomen. Dit zijn beelden van de plaats van het het ongeval: "Ik ben aan de dood ontsnapt", zegt een automobilist. Hij vertelt dat hij in eerste instantie zwaailichten op de linker weghelft zag. Daarom ging hij helemaal rechts op de vluchtstrook rijden. Het bleek de spookrijder te zijn die werd achtervolgd door twee politiewagens. Volgens hem waren er op dat moment weinig auto's op de weg. De spookrijder is een 30-jarige man uit Assen. De auto waarop hij botste werd bestuurd door een 35-jarige vrouw uit Leek. Na het ongeluk was de snelweg in beide richtingen uren afgesloten. Ook is de rijksrecherche ingeschakeld, omdat bij het ongeluk politiemensen betrokken waren en er doden zijn gevallen. De rijksrecherche is inmiddels met het onderzoek gestart en verzamelt technische gegevens en praat met ooggetuigen.||https://nos.nl/artikel/2433232-twee-doden-en-vijf-gewonden-door-ongeluk-met-spookrijder-op-a28
2022-06-19||Wekdienst 19/6: Klimaatmars in Rotterdam • Tweede ronde parlementsverkiezingen Frankrijk|| Goedemorgen! In Rotterdam worden duizenden demonstranten verwacht voor een klimaatmars en de Fransen kunnen in de tweede en beslissende ronde een nieuw parlement kiezen De bewolking overheerst vandaag en soms valt er een bui, lokaal met een klap onweer. De temperatuur loopt uiteen van 16 graden in het noordwesten tot nog 24 graden in Limburg. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De oorlog in Oekraïne kan nog jaren duren, zegt NAVO-chef Jens Stoltenberg. Hij benadrukt dat de NAVO Oekraïne niet moet opgeven. Stoltenberg: "Zelfs niet wanneer de kosten oplopen, niet alleen de kosten voor militaire steun, maar ook bij stijgende voedsel- en energieprijzen." Ook ziet hij kansen voor de bevrijding van de Donbas-regio, mits moderne wapens geleverd worden aan het Oekraïense leger. 'Mr. Pinkpop' Jan Smeets, de voormalig directeur van het festival, heeft gisteravond afscheid genomen. In 1970 was hij een van de oprichters van Pinkpop, tegenwoordig het oudste nog bestaande festival in Europa. In 2020 kondigde hij zijn vertrek al aan. Vlak voor het optreden van Pearl Jam juichten de 70.000 bezoekers hem toe en zongen "Jantje bedankt". Samen met zijn vrouw zwaaide hij, zichtbaar geëmotioneerd, het publiek vaarwel. Fijne dag!||https://nos.nl/artikel/2433227-wekdienst-19-6-klimaatmars-in-rotterdam-tweede-ronde-parlementsverkiezingen-frankrijk
2022-06-19||We gaan op vakantie en maken ons geen zorgen over corona|| Drie op de vier Nederlanders gaan dit jaar op zomervakantie en vooral Duitsland, Frankrijk, Spanje en Italië zijn populair. Maar veel mensen hebben geen idee wat de eventuele coronamaatregelen zijn in het land van bestemming. Dat komt naar voren uit een representatief onderzoek van I&O Research onder ruim 2000 Nederlanders. In sommige landen gelden nog coronamaatregelen. Zo kan in Frankrijk en Portugal bij binnenkomst om een vaccinatie-, herstel- of testbewijs worden gevraagd. Dit bewijs is bovendien verplicht als je wordt opgenomen in het ziekenhuis. Iets meer dan de helft van de ondervraagden zegt te weten welke coronaregels gelden in het vakantieland. De rest vermoedt dat er wel of geen maatregelen zijn, of heeft helemaal geen idee. Van de mensen die naar Frankrijk gaan, weet 11 procent dat er bepaalde voorschriften gelden. Voor Portugal is dat een derde. Volgens onderzoeker Asher van der Schelde kijken we dit jaar anders aan tegen het reizen naar het buitenland. Vorig jaar zomer vierden veel mensen vakantie in eigen land. De zomer begon toen ook met een coronapiek. "Vorig jaar juli vond de helft van de Nederlanders het onverantwoord om naar het buitenland op vakantie te gaan. Nu is dat nog maar 9 procent. Mensen gaan weer gewoon naar het buitenland, corona of niet", zegt Van der Schelde. De meeste mensen gaan met de auto. 41 procent pakt het vliegtuig.||https://nos.nl/artikel/2433226-we-gaan-op-vakantie-en-maken-ons-geen-zorgen-over-corona
2022-06-19||Veel Oekraïners willen even terug, maar Vluchtelingenwerk voorziet problemen|| Oekraïense vluchtelingen in Nederland worstelen met de vraag of ze wel kunnen terugkeren naar Nederland als ze een bezoek brengen aan hun vaderland. Het is een van de meest gestelde vragen aan Vluchtelingenwerk Nederland, zegt een woordvoerder van die organisatie. Terugkeer vanuit Oekraïne is niet gegarandeerd. Daarom waarschuwt Vluchtelingenwerk dat op dit moment heen en weer reizen risico's met zich meebrengt, ook naar de relatief veilige delen van het land. Terwijl er in het oosten en zuidoosten hevig wordt gevochten, zijn de wegen naar de hoofdstad Kiev sinds april al weer open. En dus proberen mensen weer tijdelijk terug te gaan. Dat gebeurt om verschillende redenen. "Dat kan nood zijn, familiebezoek of om overige familieleden uit Oekraïne te halen voor wie het onveilig is", aldus Evita Bloemheuvel van Vluchtelingenwerk. "Of om te kijken naar de status van hun huis." Vluchtelingenwerk benadrukt dat het uiteindelijk een individuele keuze blijft als mensen tijdelijk terug willen gaan en of ze het risico willen nemen. Het bijbehorende advies kan per geval verschillen. "Mocht iemand definitief terug willen keren kan deze persoon zelf contact opnemen met Dienst Terugkeer en Vertrek." Vluchtelingenwerk kent één geval van iemand die niet naar Nederland kon terugkomen en heeft soortgelijke verhalen gehoord van samenwerkingsinstanties. Ook de IND hoort signalen over weigeringen aan de grens, maar kent zelf geen voorbeelden. "Voor zover wij weten laat de Poolse grensbewaking Oekraïners gewoon door", zegt een IND-woordvoerder. "Er zijn Europese afspraken en we vertrouwen erop dat die worden nagekomen door de lidstaten." Busmaatschappij Flixbus ziet ook dat vluchtelingen teruggaan. "Sinds half april zien we dat het aantal mensen dat Oekraïne weer binnenkwam aan het toenemen is", zegt een woordvoerder. "Daarom hebben we verschillende bestemmingen weer geopend, met name richting Kiev." Volgens de busmaatschappij gaan er sinds eind mei vanuit Maastricht en Amsterdam elke dag zo'n tien geregistreerde Oekraïners naar landen in Oost-Europa. Vanuit daar reizen ze naar Lviv en Kiev. Oekraïners die vanaf eind februari naar Nederland zijn gekomen zitten nu nog in de vrije termijn van 180 dagen waarin ze vrij heen en weer reizen binnen Europa. Toch vreest Vluchtelingenwerk administratieve problemen. Bij de grens met Polen zou de Poolse grenswacht bijvoorbeeld toch om papieren vragen. Ook zou worden gevraagd waarom iemand is teruggekeerd. "Stel je komt uit een plaatsje waar het relatief veilig is, dan kun je weer worden teruggestuurd." "Dit komt vooral doordat veel Oekraïners van de Immigratie- en Naturalisatiedienst nog geen sticker hebben gekregen die hun bewijs van verblijf is", zegt woordvoerder Bloemheuvel. "Daardoor kunnen ze aan de grens van Polen bijvoorbeeld nog niet bewijzen dat ze onder de tijdelijke beschermingsrichtlijn vallen in Nederland." Met de verblijfssticker kunnen mensen aantonen dat zij in Nederland mogen verblijven en werken zolang de Europese richtlijn Tijdelijke Bescherming van kracht is. Het is de bedoeling dat de IND die in het paspoort plakt, maar dat gebeurt nog niet op grote schaal. Over een paar weken zou dat wel het geval moeten zijn. "In mei zijn we gestart met de pilotfase", zegt een woordvoerder van de IND. "Dit doen we om het proces zo efficiënt mogelijk in te richten voor de bijna 65.000 vluchtelingen die in aanmerking komen voor een sticker. We gaan de stickers op grotere schaal uitdelen als de locaties ingericht zijn en de online afsprakenplanner gereed is." De verwachting is dat de IND ongeveer 1200 Oekraïners per dag kan voorzien van een bewijs van rechtmatig verblijf. Zij kunnen daar straks via een online planner een afspraak voor maken. Maar Vluchtelingenwerk Nederland wijst erop dat er in de tussentijd problemen bij de Oekraïense grens kunnen ontstaan voor mensen die zo'n sticker nog niet hebben. Bovendien verloopt de 180 dagen termijn vanaf eind augustus voor veel mensen. Als ze dan nog geen verblijfssticker hebben reizen ze op eigen risico zegt de IND. Maar of de dienst eind augustus alle aanvragen kan verwerken is nog maar de vraag. "We doen ons best om zoveel mogelijk mensen te helpen die een afspraak willen maken voordat hun vrije termijn afloopt. We zijn daarbij onder meer afhankelijk van de beschikbaarheid van uitzendkrachten op de huidige krappe arbeidsmarkt."||https://nos.nl/artikel/2433216-veel-oekrainers-willen-even-terug-maar-vluchtelingenwerk-voorziet-problemen
2022-06-19||Colombia kiest nieuwe president, koerst af op 'radicale verandering'|| Colombia kiest vandaag een nieuwe president. In de verkiezingsstrijd draaide het om Cambio, wat verandering betekent. Colombia heeft zwaar geleden onder corona, kampte met een zeer lange lockdown en een economische crisis, en was vorig jaar maandenlang het toneel van soms gewelddadige protesten tegen armoede en corruptie. De Colombiaanse bevolking lijkt te gaan kiezen voor radicale verandering. In de beslissende ronde zijn er twee kandidaten. De een is uiterst links, de ander opereert op de rechterflank. De linkse kandidaat is Gustavo Petro (62). Hij hoopt met zijn Pacto Histórico (historische pact) de eerste linkse president in de geschiedenis van Colombia te worden. Hij was burgemeester van de hoofdstad Bogota en is daar nog altijd populair. Petro heeft een opvallend verleden. Hij was ooit guerrillastrijder in de linkse beweging M-19. Tegenwoordig kennen de meeste Colombianen hem als de oud-burgemeester. Petro wil een socialer en groener beleid in Colombia. Zijn tegenkandidaat is de rechtse populist Rodolfo Hernandez (77), een ingenieur en zakenman die rijk werd in de bouwsector. Twee maanden geleden was hij nog een grote onbekende. Totdat hij door een campagne op TikTok heel veel stemmen binnensleepte. Hernandez wil naar eigen zeggen radicaal afrekenen met corruptie. Als burgemeester van Bucaramanga ging hij de confrontatie aan met corrupte politici. In de stad, met 580.000 inwoners zijn ze ervan overtuigd dat Hernandez president wordt. Op een plein staat een modelwoning en krijgen passanten wervende foldertjes uitgereikt over "betaalbare huizen voor de armen" die Hernandez belooft te bouwen. Aminta Maniozca (72) woont in Bucaramanga. Zonder financiële steun van haar zoon overleeft ze niet en ze woont in bij haar dochter. "Dit project zou me heel veel helpen. Ik hoop dat God me dit als geschenk geeft", zegt ze. Hernandez krijgt vandaag haar stem. Verderop delen jongeren flyers uit op het plein. Via een flitsende en slim uitgedachte socialemediacampagne lukte het Hernandez om in korte tijd vooral onder hen populair te worden. Met snel gemonteerde filmpjes met populaire muziek waarin Hernandez dansend, sportend of kokend is te zien. Jongeren zoals Maria Paula Ortiz zien in hem een nieuw soort politicus. "Hij is heel gewoon. En niet afstandelijk en hooghartig zoals de meeste politici hier in Colombia." In de eerste ronde van de presidentsverkiezingen op 29 mei scoorde Hernandez onverwacht goed met 28 procent van de stemmen. Daardoor staat hij nu in de beslissende ronde tegenover Gustavo Petro. Toch is niet iedereen blij met hem. Hernandez profileert zich weliswaar als strijder tegen corruptie, maar als burgemeester was hij betrokken bij een aantal schandalen. Zo beloofde hij ook toen al huizen te bouwen voor de armen. Twintigduizend mensen kregen een certificaat dat ze in aanmerking kwamen voor zo'n woning. Maar daar kwam niets van terecht en mensen voelen zich misleid. Een van hen is Rubiela Corso. Met zes familieleden, onder wie haar 100-jarige vader, woont ze krap. Ze heeft meer vertrouwen in de linkse kandidaat Petro, hoewel hij omstreden is door zijn verleden als guerrillastrijder. In Colombia woedde vijftig jaar een bloedige burgeroorlog. "Voor mij is dat nu verleden tijd", zegt ze. "Ik geloof dat hij een goede president zal worden." Dee laatste peilingen wijzen op een nek-aan-nekrace tussen de twee kandidaten. Geen van beiden behoort tot een van de traditionele politieke partijen. Colombianen verwachten daarom dat er een nieuw tijdperk begint, wie er ook als winnaar uit de bus komt.||https://nos.nl/artikel/2433215-colombia-kiest-nieuwe-president-koerst-af-op-radicale-verandering
2022-06-19||Personeel Apple VS stemt voor oprichting eerste vakbond|| Medewerkers van een Apple Store in de Amerikaanse staat Maryland hebben gestemd voor de oprichting van een vakbond. Het is voor het eerst dat werknemers van de techgigant zich verenigen in een vakbond in de VS. Het bedrijf heeft dit soort initiatieven altijd ontmoedigd. 65 van de 110 medewerkers van de winkel in Townson, een voorstad van Baltimore, stemden voor de oprichting van de vakbond. 33 stemden tegen. Een deel van de personeelsleden voerde campagne voor de vakbond onder de naam AppleCORE (Coalitie van georganiseerde retailmedewerkers van Apple). Ze willen meer inspraak over het salaris, de werktijden en veiligheidsmaatregelen. De medewerkers in de coalitie hadden naar eigen zeggen vorige maand bij Apple-topman Tim Cook aangekondigd dat ze een vakbond wilden oprichten. In die verklaring zeiden ze dat het hun motivatie was om "rechten te krijgen die we nu niet hebben". De medewerkers willen zich aansluiten bij een vakbond die de International Association of Machinists and Aerospace Workers (IAM) heet. "Ik juich het toe dat de CORE-leden moed hebben getoond om deze historische winst te behalen", zegt de voorzitter van IAM. Grote bedrijven in de VS krijgen de laatste tijd vaker te maken met pogingen van werknemers om zich te verenigen. Bij onder meer Amazon en Starbucks hebben werknemers geprobeerd om vakbonden op te richten. Tot nu toe heeft dat geen resultaat opgeleverd. Wel stemden de personeelsleden van een magazijn van Amazon in New York in met de oprichting van een vakbond. Ook dat was een primeur in de Verenigde Staten. Maar Amazon wil dat dat ingetrokken wordt en wil een tweede stemming. Eerder werd ook een poging gedaan door werknemers van Apple in Atlanta. Zij trokken zich op het laatste moment terug omdat ze zouden zijn geïntimideerd. Vorig jaar begonnen personeelsleden van Apple zich uit te spreken tegen de werkomstandigheden met de hashtag #AppleToo. Apple weigerde om een reactie te geven op de stemming in Townson.||https://nos.nl/artikel/2433214-personeel-apple-vs-stemt-voor-oprichting-eerste-vakbond
2022-06-19||NAVO-baas: oorlog in Oekraïne kan jaren duren • Oekraïne: raketten op gasinstallatie en brandstofdepot || De oorlog in Oekraïne kan jaren duren, zegt secretaris-generaal Stoltenberg van de NAVO in het Duitse weekblad Bild am Sonntag. Hij voegde daar aan toe dat wanneer moderne wapens aan de Oekraïense manschappen worden geleverd, de kans dat de Donbas-regio bevrijd wordt van de Russen wordt vergroot. "We moeten ons erop voorbereiden dat het jaren kan duren. We mogen onze steun aan Oekraïne niet opgeven", zegt hij. "Zelfs niet wanneer de kosten oplopen, niet alleen de kosten voor militaire steun, maar ook bij stijgende voedsel- en energieprijzen." Op een NAVO-top later deze maand in Madrid zal naar verwachting overeenstemming worden bereikt over een steunpakket dat Oekraïne moet helpen bij de overgang van oude wapens uit het Sovjettijdperk naar standaard NAVO-uitrusting, zei Stoltenberg eerder deze week. Op een begraafplaats in Kiev hebben honderden mensen afscheid genomen van prominent activist. De 24-jarige Roman Ratoesjny is gesneuveld in de strijd tegen het Russische leger. Ratoesjny was een van de demonstranten bij de massaprotesten die de pro-Russische regering tot val brachten in 2014. Naderhand zette hij zich ook in als milieuactivist. Als militair kwam hij vorige week om het leven bij de stad Izjoem. Bekijk hier foto's van de afscheidsceremonie: Op ten minste twee plekken in Oekraïne worden Russische raketaanvallen gemeld. Onder meer een gasinstallatie bij de stad Izjoem en een brandstofdepot in Novomoskovsk zijn volgens de lokale autoriteiten gebombardeerd. In beide gevallen wordt er gesproken over grootschalige brand. Reddingswerkers proberen de vlammen te doven, maar dat is ingewikkeld omdat het gaat om licht ontvlambare stoffen. Izjoem ligt in de noordoostelijke oblast Charkov. Bij de veronderstelde raketaanval op de gasinstallatie zouden ook omliggende gebouwen zijn beschadigd. Novomoskovsk ligt centraal in het oosten van Oekraïne. Zeker drie mensen raakten gewond bij het Russische bombardement op het brandstofdepot, stelt Oekraïne. Volgens Oekraïne stuurt Rusland grote groepen reservisten naar Severodonetsk om de stad volledig in te nemen. "Vandaag, morgen en overmorgen gooien ze alle reserves die ze hebben in de strijd", zegt de gouverneur van de regio Loegansk op sociale media. Severodonetsk is een van de laatste grote steden van de Loegansk die nog niet volledig onder Russische controle staan. Het Oekraïense leger heeft nog een klein deel in het zuiden in handen. Volgens experts is het een kwestie van tijd voordat Oekraïne de strijd hier verliest, maar de Oekraïense strijdkrachten blijven vooralsnog doorvechten. De gouverneur zei twee dagen geleden dat er nog zo'n 10.000 burgers in de stad zijn. Een deel van hen heeft zich verscholen op het industriële complex van de Azot-fabriek. Ook Oekraïense strijdkrachten hebben zich hier verschanst. De Oekraïense president Zelensky heeft vandaag Mykolajiv bezocht, in het zuiden van Oekraïne. Wekenlang waren er zware gevechten en als gevolg is er veel schade. Maar het lukte Russische militairen niet om de stad in te nemen. Zelensky was gekomen om de bewoners een hart onder de riem te steken. Ook gaf hij onderscheidingen aan mensen die gevochten hebben voor de stad. Deze beelden zijn gemaakt en vrijgegeven door de Oekraïense overheid: Een onder Oekraïners zeer geliefde arts is vrijgelaten door het Russische leger. Met haar bodycam legde Joelia Pajevska het menselijk leed vast tijdens de belegering van Marioepol. Ze was drie maanden geleden gearresteerd in de havenstad. Het is onduidelijk waarom ze is vrijgelaten. Volgens haar man is Pajevska onderweg naar een ziekenhuis in Kiev. Het is niet bekend hoe ze er medisch aan toe is. Haar man is vooral blij dat ze niet meer vastzit. "Ik weet eigenlijk niet wat ik moet zeggen", zei hij geëmotioneerd tegen persbureau AP. De arts had deze videobeelden over het behandelen van gewonden in Marioepol gemaakt: De Duitse politie onderzoekt vermoedelijke oorlogsmisdaden gepleegd door Russische militairen in Oekraïne. Honderden tips en aanwijzingen worden onder de loep genomen, zegt het hoofd van de Duitse federale politie in een interview met de krant Welt am Sonntag. De meeste informatie is afkomstig van naar Duitsland gevluchte Oekraïners. Op basis van hun getuigenissen gaat de politie op zoek naar aanvullend bewijs. Behalve tegen Russische militairen lopen er ook onderzoeken naar functionarissen, die mogelijk medeplichtig zijn aan wandaden in Oekraïne. Uit het interview wordt niet duidelijk of er ook mogelijke oorlogsmisdaden gepleegd door Oekraïense militairen worden onderzocht. Duitsland kan daders vervolgen op basis van van zogenoemde universele jurisdictie. Zo werd er begin dit jaar een Syrische kolonel van de geheime dienst veroordeeld tot levenslang, onder meer wegens marteling. De Britse premier Johnson vindt dat Oekraïne het Eurovisie Songfestival van volgend jaar toch moet organiseren. Het is gebruikelijk dat het winnende land de volgende editie van het evenement organiseert. Songfestival-organisator European Broadcasting Union wil daarvan afwijken, omdat vanwege de oorlog in Oekraïne de veiligheid niet kan worden gegarandeerd. In plaats daarvan zou het muziekfestival kunnen worden gehouden in het Verenigd Koninkrijk, dat in mei achter Oekraïne tweede werd. "Ik zou het natuurlijk heel mooi vinden om het hier te houden, maar Oekraïne heeft gewonnen en zij verdienen het om dit te organiseren", zegt Johnson tegen de Britse pers. "Ik geloof dat Kiev of een andere veilige Oekraïense stad een fantastische locatie zou zijn", zegt de Britse premier. "We hebben nog een jaar te gaan en tegen die tijd komt het goed." Oud PvdA-leider Asscher gaat de Europese Commissie adviseren over de opvang van Oekraïense vluchtelingen. Als 'speciaal adviseur' van Eurocommissaris Nicolas Schmit gaat hij onder meer in kaart brengen hoe de vluchtelingen na de eerste noodopvang op een goede manier kunnen integreren in Europese landen, zonder dat dat tot sociale ontwrichting leidt. De oud-minister zal verder onderzoeken hoe de gevluchte Oekraïners het best hun eerder opgedane werkervaring of opleiding kunnen gebruiken en ook hoe ze kunnen worden begeleid als ze later eventueel worden teruggestuurd naar Oekraïne. Het is een onbetaalde functie, die hij vervult naast zijn baan. Asscher is sinds een paar maanden consultant bij een organisatiebureau.  Kiev wil de vredesonderhandelingen met Moskou eind augustus hervatten. Dat zei de Oekraïense hoofdonderhandelaar David Aratchamia tegen de Amerikaanse omroep Voice of America. In de tussentijd zal Oekraïne tegenaanvallen op de Russen uitvoeren, zei de onderhandelaar. Daardoor krijgt zijn land volgens hem een betere onderhandelingspositie. Kort na de Russische inval in Oekraïne begonnen vredesonderhandelingen. De laatste onderhandelingsronde zonder resultaat was eind maart in Turkije. Rusland zei eerder bereid te zijn om opnieuw te onderhandelen en zei dat het uitblijven van een doorbraak de schuld was van Oekraïne. Russische troepen proberen waarschijnlijk opnieuw op te rukken in het gebied ten zuiden van de oostelijke stad Izjoem. De aanval is sinds 48 uur gaande, meldt het Britse ministerie van Defensie in een update over de oorlog in Oekraïne op basis van inlichtingendiensten. Volgens het Britse ministerie willen de Russen hiermee dieper doordringen in de Donbas en de druk opvoeren op de zwaar belegerde stad Severodonetsk. Volgens tellingen van de Verenigde Naties zijn meer dan 10.000 mensen gewond geraakt of gedood door de oorlog in Oekraïne. Zeker 4509 burgers zijn omgekomen en 5585 burgers zijn gewond geraakt. Bij dit aantal horen ook de 294 kinderen die zijn omgekomen. "De meeste vastgestelde burgerslachtoffers zijn veroorzaakt door het gebruik van explosieve wapens, waaronder beschietingen met zware artillerie en raket- en luchtaanvallen", staat in het bericht van de VN. Daar voegt de organisatie aan toe dat het werkelijke aantal slachtoffers waarschijnlijk veel hoger ligt. "Dit is de grootste bijdrage aan de toekomst van Europa in vele jaren". Dat heeft de Oekraïense president Zelensky gezegd over de mogelijke toetreding van Oekraïne tot de Europese Unie. Zelensky deed die uitspraak gisteren in een videoboodschap. Volgens hem is de toetreding niet alleen goed voor Kiev, maar ook voor Brussel en de lidstaten zelf. Volgens de president heeft de EU Oekraïne nodig om zijn macht en onafhankelijkheid te waarborgen. De Europese Commissie beval gisteren aan Oekraïne en Moldavië aan te merken als kandidaat-leden van de EU, maar verbond hieraan wel specifieke voorwaarden. Zo moet het land onder meer de corruptiebestrijding verbeteren. Het advies betekent overigens niet dat Kiev nu al kandidaat-lid is; daar moeten de lidstaten nog een knoop over doorhakken. De regeringsleiders van de 27 EU-landen nemen naar verwachting volgend week donderdag een besluit. Een plan van de Amerikaanse regering om vier grote drones aan Oekraïne te leveren die bewapend kunnen worden met raketten, staat volgens ingewijden op losse schroeven. Het plan zou zijn gepauzeerd uit bezorgdheid dat de geavanceerde apparatuur in Russische handen kan vallen. Het gaat om vier MQ-1C Gray Eagle-drones. De surveillance- en radarapparatuur op de drones zou - wanneer Rusland ze in handen krijgt - een veiligheidsrisico voor de VS kunnen vormen. Dit zou over het hoofd zijn gezien toen de deal werd gesloten. Persbureau Reuters meldde eerder deze maand dat de verkoop al was goedgekeurd door het Witte Huis. Of de deal alsnog doorgaat, wordt momenteel besproken binnen de top van het Amerikaanse ministerie van Defensie. De drones in kwestie kosten volgens overheidsdocumenten zo'n tien miljoen dollar (ruim 9,5 miljoen euro) per stuk. Welkom in het liveblog van zaterdag 18 juni over de oorlog in Oekraïne. Het liveblog van gisteren kun je hier teruglezen.||https://nos.nl/liveblog/2433118-navo-baas-oorlog-in-oekraine-kan-jaren-duren-oekraine-raketten-op-gasinstallatie-en-brandstofdepot
