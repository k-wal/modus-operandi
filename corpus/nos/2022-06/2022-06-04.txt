2022-06-04||Zaak tegen Mariah Carey om All I Want For Christmas Is You|| Mariah Carey wordt beschuldigd van schending van het auteursrecht vanwege haar kersthit All I Want For Christmas is You uit 1994. Muzikant Andy Stone wil 20 miljoen dollar van haar en van medeschrijver Walter Afanasieff en platenmaatschappij Sony zien omdat hij vijf jaar eerder een kerstnummer uitbracht met precies dezelfde naam. Hoewel de nummers volkomen anders klinken en een andere tekst hebben, vindt Stone dat Mariah Carey de unieke eigenschappen van zijn nummer heeft misbruikt. Daarmee heeft Carey "onterechte winsten" gemaakt en bewust Stones auteursrecht geschonden, vermeldt de aanklacht. Dit is de versie van Stone: En dit, wellicht ten overvloede, de tophit van Mariah Carey: Het is niet duidelijk waarom Andy Stone pas na bijna 30 jaar met zijn zaak tegen Carey komt. De zangeres heeft naar verluidt meer dan 60 miljoen dollar verdiend aan royalty's. Dat liedjes dezelfde titel hebben, is niet ongebruikelijk. Zo staat All I Want For Christmas is You 177 keer vermeld in het Amerikaanse auteursrechtenregister.||https://nos.nl/artikel/2431464-zaak-tegen-mariah-carey-om-all-i-want-for-christmas-is-you
2022-06-04||Rusland: vliegtuigen vernietigen opleidingscentrum Howitzer • 'Meer luchtaanvallen in Donbas'|| De internationale brigade van het Oekraïense leger heeft de dood van een Nederlandse vrijwilliger bevestigd die meevocht tegen de Russen. De dood van deze Ron Vogelaar, die diende in het vreemdelingenlegioen van de Oekraïners, werd op 9 mei al gemeld door zijn familie, maar dat werd toen niet bevestigd door de autoriteiten. Het vreemdelingenlegioen geeft ook nu geen details over waar of wanneer Vogelaar is gesneuveld. Wel is duidelijk dat hij op 21 mei is begraven in Charkov, meldt persbureau AFP. Hij zou daar in de buurt zijn omgekomen. Voor zover bekend is Vogelaar de enige Nederlandse strijder die in Oekraïne is omgekomen. Hij was 55 jaar. De Russische president Poetin heeft gezegd dat Rusland tientallen Oekraïense wapens heeft vernietigd. "Ze worden als noten gekraakt door onze luchtafweersystemen", stelde Poetin in een kort fragment van een interview dat nog moet worden uitgezonden. Het Russische staatspersbureau RIA meldde in eerste instantie dat Poetin had geantwoord op een vraag over wapens die door de VS waren geleverd, waarop hij zou hebben geantwoord dat Rusland die "met gemak" aankan en dat er al tientallen waren vernietigd. Maar uit het videofragment van het interview blijkt dat Poetin antwoord gaf op een andere vraag, die niet was te zien. Het hele interview voor de Russische televisie wordt zondag uitgezonden. De Poolse tennisster Iga Swiatek heeft na haar winst in de finale van Roland Garros bemoedigende woorden gesproken voor Oekraïne. In haar speech na de toernooiwinst in het stadion in Parijs zei ze: "Ik wil iets zeggen over Oekraïne. Blijf sterk, het is nog steeds oorlog". De nummer één van de wereld heeft het hele toernooi gespeeld met de Oekraïense kleuren aan haar pet vastgespeld. De Oekraïense onderhandelaar Mychajlo Podoljak zegt dat het geen zin heeft om met Rusland te praten voordat de Russische troepen "zo ver mogelijk naar de Oekraïense grens zijn teruggedrongen". "Todat we alle wapens hebben ontvangen en onze posities hebben versterkt en hen zo ver mogelijk hebben teruggedrongen, heeft dat geen zin", zei Podoljak. Podoljak reageerde op een aanbod van de Franse president Macron. In een interview met regionale kranten zei die dat hij "ervan overtuigd is dat het de rol van Frankrijk is om te bemiddelen". Macron stelde ook dat president Poetin een historische vergissing heeft gemaakt door Oekraïne binnen te vallen en dat hij nu geïsoleerd is. Hij voegde eraan toe dat Rusland niet moet worden vernederd zodat er een diplomatieke oplossing mogelijk is als de strijd voorbij is. Bij een luchtaanval in de regio Donetsk is een houten klooster uit 1912 geraakt, meldt een woordvoerder van het Oekraïense leger op Facebook. Er ontstond een brand. Het klooster valt onder de Russisch-orthodoxe kerk.  Volgens een adviseur van de burgemeester van de Oekraïense stad Marioepol, zijn de Russen begonnen met het slopen van beschadigde gebouwen in de havenstad. Volgens hem liggen er mogelijk nog lichamen in de ruïnes. "De Russen vernietigen bewijsmateriaal zonder eerst te zoeken naar lichamen", schrijft adviseur Petro Andrjoesjtsjenko op Telegram. Volgens hem zijn huizen op de Vrijheidslaan al met de grond gelijk gemaakt. Hij deelde beelden waarop volgens hem bulldozers te zien zijn die de huizen afbreken. "Het is hierdoor niet mogelijk om de identiteit van de lichamen te achterhalen. Alles wordt namelijk naar de sloop gebracht", schrijft Andrjoesjtsjenko verder. Beelden van de sloop van gebouwen die Andrjoesjtsjenko op Telegram heeft gedeeld: De winnaar van de Nobelprijs voor de Vrede van vorig jaar, de Rus Dmitry Muratov, heeft zijn prijs aangeboden op een veiling. Het geld wil hij doneren aan de humanitaire hulp die Unicef biedt aan gevluchte Oekraïners. Muratov is hoofdredacteur van de Russische krant Novaya Gazeta Een kantoor van de Nationale Garde in Rusland is in brand gestoken, meldt de Russische krant Novaya Gazeta. Het gebouw staat in de plaats Komsomolsk-na-Amoere, in het verre oostelijke deel van Rusland. De dader liep het pand binnen met een blik petroleumolie, gooide de inhoud op de vloer en stak die vervolgens in de brand. De brandweer heeft het vuur geblust. Volgens de Russische media is er niemand gewond geraakt. De brandstichter is weggerend en is tot nu toe niet aangehouden. In het begin van de oorlog in Oekraïne verschenen de eerste berichten over verkrachtingen door Russische soldaten. Hoewel die verhalen de wereld schokken, is het niets nieuws. Ook in andere oorlogen komt seksueel geweld namelijk veel voor. Verslaggevers van het Britse Sky News zijn tijdens een bezoek aan de frontlinie van de oorlog bij een controlepunt tegengehouden door jonge kinderen. De drie jongens hadden nepwapens bij zich en zeiden dat ze elke dag opstaan om hun dorp te verdedigen. Een Oekraïens jongetje, Nazar, dat de leider van de groep is, vertelt dat hij gewend is geraakt aan de moorden, bombardementen en verschrikkingen. "Ze hebben een vrouw verkracht op school, er waren veel kinderen en vrouwen verstopt in de kelder," zegt Nazar tegen de verslaggever van Sky News. "Bedenk hoe schokkend dat citaat eigenlijk is. Nazar is 10 jaar oud", zegt de journalist. De jongetjes dragen nepwapens en staan elke dag van 09.00 uur tot en met 21.00 uur bij hun controlepost. Daar vragen ze voorbijgangers om twee Oekraïense woorden te zeggen die moeilijk uit te spreken zijn voor Russen. Nazar geeft toe dat hij iemand die de woordencheck niet passeerde toch heeft laten gaan. "De volgende keer zullen we niet zo toegeeflijk zijn", voegt hij eraan toe. Verslaggever Stuart Ramsay plaatste een foto van Nazar op Twitter:  In Oekraïne is een centrum vernietigd waar Oekraïense militairen werden getraind door wapenexperts uit het buitenland, meldt een woordvoerder van het Russische ministerie van Defensie aan RIA. "Precisieraketten raakten het artillerie-trainingscentrum van de strijdkrachten van Oekraïne in de plaats Stetskovka, die in de regio Soemy ligt", zegt de Russische regeringsmedewerker. In het opleidingscentrum zouden Oekraïense militairen onder meer getraind worden voor het gebruik van de M777 houwitsers die door het Westen geleverd zijn. Dat zijn artilleriesystemen die op lange afstanden doelen kunnen raken. Verder zouden in de regio Loegansk en Donetsk 27 plekken waar Oekraïense troepen gestationeerd zijn, twee commandoposten en zes wapendepots geraakt zijn door Russische aanvallen. De woordvoerder van het ministerie zegt verder dat er in een dag tijd zeventien Oekraïense drones zijn neergehaald in de regio's Charkov, Mykolajiv en Loegansk. Rusland voert het aantal luchtaanvallen in de Donbas op. Het gaat om aanvallen met precisiewapens en wapens die minder nauwkeurig op doelen afgevuurd worden, zegt het Britse miniserie van Defensie in een update. Het gebruik van luchtaanvallen, vooral met minder precieze wapens, zoals bommen die uit een vliegtuig geworpen worden, leiden tot veel onbedoelde schade aan gebouwen en burgerslachtoffers, stelt het ministerie. Het vermoeden bestaat dat de voorraden met Russische precisiewapens, zoals kruisraketten, bijna uitgeput zijn en dat daarom andere munitie wordt gebruikt. De kruisraketten worden vooral gebruikt om de Oekraïense bevoorrading en het versterken van de troepen te verstoren. Tot toe zijn de bombardementen volgens het Britse ministerie van Defensie weinig succesvol gebleken. De oorlog in Oekraïne maakte duidelijk: we zijn voor onze toevoer van olie (en gas) te afhankelijk geworden van Rusland. Inmiddels zijn er boycots in de maak, wordt burgers gevraagd om minder energie te verbruiken en er wordt naar andere olieleveranciers gezocht. Rusland is echter niet het enige olierijke land dat een autocratisch regime kent: De Russen sturen al hun troepen en middelen naar de stad Severodonetsk. Dat zegt de regionale gouverneur vandaag op Telegram. De situatie voor de overgebleven mensen in de stad is moeilijk omdat "het onmogelijk is om voedsel en medicijnen naar de stad te brengen", schrijft hij. De afgelopen 24 uur zijn er in de regio Loegansk negen aanvallen van de Russen afgeslagen, vervolgt de gouverneur. Verschillende artilleriesystemen en pantservoertuigen van de Russen zouden zijn vernietigd. Ook is een kruisraket en een onbemand verkenningsvliegtuig neergehaald. De gevechten in Loegansk gaan in alle hevigheid door, stelt de gouverneur. In het mijnwerkersstadje Horskoje zijn volgens hem een moeder en een kind omgekomen na een Russische beschieting. In andere delen van de regio vielen gewonden er werden gebouwen beschadigd. Sinds het begin van de Russische invasie in Oekraïne heeft Zelensky elke dag zijn volk toegesproken. Daarin moedigde hij mensen aan om mee te vechten, had hij het vaak over de steun van het Westen en sprak hij het zichtbaar emotioneel over de slachtoffers en de daden van de Russen.  Persbureau Associated Press plaatste een foto van elke toespraak in de onderstaande compilatie: ||https://nos.nl/liveblog/2431405-rusland-vliegtuigen-vernietigen-opleidingscentrum-howitzer-meer-luchtaanvallen-in-donbas
2022-06-04||'Verdriet is niet te omvatten en vreselijk', zegt Gino's familie|| Het nieuws dat de vermiste jongen Gino om het leven is gekomen, komt keihard aan bij zijn familie. "Het verdriet is niet te omvatten en vreselijk", staat in een verklaring namens de familie. Ruim honderd mensen kwamen in Kerkrade samen om de 9-jarige jongen te herdenken. De groep verzamelde zich bij het speelveldje waar Gino woensdag voor het laatst is gezien. "Er zijn veel kinderen van rond zijn leeftijd. Sommigen staan huilend in de armen van hun ouders, anderen leggen knuffelberen of kaartjes", zei NOS-verslaggever Edwin van den Berg. Ook familieleden van Gino bezochten de bloemenzee bij de speeltuin. Ze bedankten de aanwezigen voor hun steun en kregen een applaus: Vanmorgen werd zijn lichaam gevonden bij een woning in Geleen. De man die afgelopen nacht is opgepakt wordt verdacht van ontvoering en betrokkenheid bij de dood van Gino, zo werd duidelijk op een persconferentie. De 22-jarige is een bekende van de politie, maar verdere details werden niet bekendgemaakt. Gino's familie had nog hoop tot aan het moment van de identificatie, zei woordvoerder Judy op het Veld van Slachtofferhulp vlak na de persconferentie: Ook in de verklaring bedanken familieleden voor de "talloze hartverwarmende reacties" die ze hebben gekregen. "Gino mag nooit vergeten worden en moet zo mooi en goed mogelijk worden herdacht als de lieve vrolijke jongen die hij was", staat in de verklaring. De familie geeft daarin ook aan dat er nu behoefte is aan rust. Talloze vrijwilligers hebben dagenlang meegezocht in de wijde omgeving van Kerkrade. "Wij hebben ook een kindje verloren en dat pakt je", zegt een vrouw die net bloemen heeft gelegd bij de speeltuin in Kerkrade. "Het is mooi dat dit allemaal wordt gedaan, maar ik had het liever niet zien liggen", zegt een andere vrouw. "Maar het is het laatste wat je voor zo'n jongetje kunt doen." Bekijk hier interviews met mensen die eerder op dag bloemen hebben gelegd bij de speeltuin in Kerkrade:||https://nos.nl/artikel/2431461-verdriet-is-niet-te-omvatten-en-vreselijk-zegt-gino-s-familie
2022-06-04||KLM verwacht vandaag niet meer leeg naar Schiphol te vliegen || KLM verwacht dat het vandaag niet opnieuw met lege toestellen naar Schiphol vliegt, laat een woordvoerder weten. Gisteravond vlogen zo'n veertig toestellen van de luchtvaartmaatschappij leeg terug naar Amsterdam, omdat het op de luchthaven te druk was. "We verwachten dat we deze maatregel niet opnieuw uit de kast hoeven te halen", aldus de woordvoerder. Door "omstandigheden" gaat de maatschappij uit van een minder drukke dag vandaag. Bovendien staat de wind gunstiger. Het betekent niet dat KLM weer 'normaal' vliegt. Vanwege de pinksterdrukte was eerder al besloten vijftig vluchten per dag te schrappen. Dat pinksterregime wordt gehandhaafd. Aan het eind van de middag besloot KLM amper meer passagiers vanaf Europese bestemmingen meer naar Schiphol te vliegen. Zeker 42 Cityhoppers, KLM-toestellen met maximaal 132 passagiers, keerden vanwege het besluit leeg terug. Twaalf vluchten, onder meer vanuit Ibiza, Athene, Parijs en Malaga, konden wel doorgaan met passagiers aan boord. "Vluchten met aan boord veel overstappers, hebben we leeg terug laten vliegen", zegt de woordvoerder. "Dat gaf met name bij de transferbalies op Schiphol ruimte. Het werd daar zo druk dat er een opstopping dreigde te ontstaan." De toestellen moesten volgens de woordvoerder wel leeg terugkeren om passagiers vanaf Schiphol weer weg te kunnen brengen. Volgens KLM had het besluit te maken met "een combinatie van factoren". Zo bemoeilijkte de windrichting het landen en is er langdurig onderhoud aan de Aalsmeerbaan. Veel vluchten werden daardoor geannuleerd of vertraagd. Ook de drukte op de luchthaven speelde mee. Volgens de luchtvaartmaatschappij waren er te veel reizigers die niet vanaf Schiphol konden vertrekken, en moest dat eerst worden opgelost. "Om ervoor te zorgen dat er op Schiphol een veilige en werkbare situatie blijft bestaan voor passagiers en crew, heeft KLM het impactvolle besluit genomen om geen nieuwe passagiers meer naar Amsterdam te vervoeren", stond 's middags in een verklaring. De passagiers die zijn achtergebleven op Europese bestemmingen moeten wachten totdat KLM een alternatieve vlucht voor ze heeft gevonden. "We begrijpen dat dit besluit, zeker in het pinksterweekend, veel impact heeft op passagiers", aldus KLM. Het bedrijf biedt zijn klanten excuses aan voor het ongemak. Op Schiphol stonden de hele dag lange rijen. De luchthaven kampt met personeelstekorten waardoor er al weken achter elkaar lange rijen staan. Eerder meldde KLM dat het dit weekend tot vijftig vluchten per dag annuleert. Het ministerie van Infrastructuur en Waterstaat noemt de drukte op de luchthaven "zeer zorgelijk". "Schiphol levert op dit moment niet de kwaliteit die we van de luchthaven verwachten", laat het ministerie aan persbureau ANP weten. "Dit geeft aan dat de problemen op Schiphol structureler en groter zijn dan we al dachten", zegt Joost van Doesburg van vakbond FNV. Hij denkt dat de problemen vooral komen door gebrek aan personeel bij KLM zelf. "Er zijn grote tekorten aan bagageafhandelaars en platformmedewerkers. We zagen in de middag de berg koffers die moesten worden afgehandeld al oplopen." FNV sloot deze week een akkoord met Schiphol om medewerkers op de luchthaven meer te betalen. "Maar dat lost de tekorten op korte termijn niet op. De grote drukte van de afgelopen dag is weer geen reclame om op Schiphol te komen werken."||https://nos.nl/artikel/2431451-klm-verwacht-vandaag-niet-meer-leeg-naar-schiphol-te-vliegen
2022-06-04||Geheimzinnig briefje uit 1911 gevonden tijdens renoveren woning|| In een woning in het Zuid-Hollandse Sommelsdijk is een mysterieus briefje uit 1911 gevonden. Losse flarden van de tekst zijn ontcijferd maar er blijft nog veel onduidelijk. Sindsdien heeft bewoner Jaap Reedijk een missie: ontcijferen wat erop staat. Op het stuk papier staat op beide zijden een tekst. Aan de ene kant is een advertentie te lezen die goed te ontcijferen viel. Op de andere kant staat iets in het Hebreeuws geschreven dat één en al vraagtekens oproept. Het enige waar geen twijfel over bestaat is het jaartal: 1911, in de rechterbovenhoek. Jaap en zijn partner Trudy ontdekten het briefje tijdens het renoveren van hun woning, die al honderden jaren oud is, zo vertelt hij aan de regionale omroep Rijnmond. De brief zat verscholen achter een latje op zolder en viel op de grond toen hij het latje verwijderde. "Dat briefje was daar overduidelijk verstopt. Maar waarom?", vraagt Jaap zich af. Zijn speurtocht naar de herkomst en betekenis van de brief begon met uitzoeken wie in het verleden in zijn huis woonden. Jaap stuitte op een Joodse slagersfamilie. "Ze kwamen oorspronkelijk uit Maassluis. Een aantal is hier op het eiland slager geworden. Ze zijn bijna allemaal om het leven gekomen in de oorlog", vertelt hij. Zijn eerste gedachte was dan ook dat het briefje iets met de Tweede Wereldoorlog te maken had. Maar dat klopt waarschijnlijk niet. Via sociale media vroeg hij om hulp en die kreeg hij van een man van een universiteit in Israël. "Hij heeft gezegd dat het over een 'uitgestelde reis' en 'iets met Pasen' gaat", aldus Jaap. "Hij adviseerde ook om Defensie te vragen of er een codering in zat." Een paar weken later deed Jaap eenzelfde oproep op Facebook. "Toen reageerde iemand met: 'Ik ben eens gaan spitten en die slager die hier woonde was fan van een soort Hebreeuwse kruiswoordraadsels'. Het zou dus best kunnen dat in dit briefje een soort code zit", denkt hij. Hij heeft nog veel vragen over de tekst die nog niet beantwoord zijn. Hij hoopt het briefje ooit te kunnen ontcijferen. Verder hoopt hij dat zijn verhaal mensen met een oud huis inspireert verder te kijken dan de voorzetwanden die er vaak door de jaren heen zijn neergezet: "Dat sowieso."||https://nos.nl/artikel/2431446-geheimzinnig-briefje-uit-1911-gevonden-tijdens-renoveren-woning
2022-06-04||Lichaam is van Gino, man verdacht van ontvoering en betrokkenheid bij dood|| De politie heeft op een persconferentie in Maastricht bevestigd dat vanmorgen het lichaam van de vermiste jongen Gino is gevonden bij een woning in Geleen. Het lichaam is gevonden op aanwijzing van de verdachte die vannacht werd gearresteerd. Deze 22-jarige man uit Geleen wordt verdacht van ontvoering en betrokkenheid bij de dood van de 9-jarige jongen. Gino is meegegaan met de verdachte, maar verdere details over wat er is gebeurd, ontbreken nog. De man is een bekende van justitie. Hij zit vast in beperking en wordt volgende week voorgeleid aan de rechter-commissaris. Justitie wil verder niets zeggen over de achtergrond van de man. Er zijn twee plaatsen waar onderzoek wordt gedaan: de woning van de verdachte en de plaats waar het lichaam van de jongen is gevonden. Het onderzoek op deze locaties gaat naar verwachting nog tot vannacht door. Bekijk hier beelden van de persconferentie: "De familie is sinds woensdagavond in alle staten. Ze hebben niet geslapen en nauwelijks gegeten", zegt familiewoordvoerder Judy op het Veld van Slachtofferhulp. "Ze hebben de afgelopen dagen in een achtbaan gezeten. Er zijn veel mensen en instanties die hen nu ondersteunen, maar dat neemt niet weg dat het verdriet immens is." "We vreesden in de voorbijgaande dagen al het meest zwarte scenario", zei Hans Verheijen, burgemeester van Sittard-Geleen. De vondst van het lichaam is volgens hem zeer hard ingeslagen bij de inwoners van de stad. "Woorden schieten tekort, temeer omdat de verdachte een inwoner van Geleen is." Zowel de familiewoordvoerder als de burgemeester spreken van een vreselijke klap: De 9-jarige jongen komt uit Maastricht, maar logeerde deze week bij een zus in Kerkrade. In die stad verdween hij woensdagavond uit een speeltuin. Er werd een grote zoekactie op touw gezet door talloze vrijwilligers en de politie, met speurhonden, drones en een helikopter. "Alle middelen die de politie heeft, zijn ingezet", zei de politie op de persconferentie. Donderdag en vrijdag werden in de zoektocht naar Gino in Landgraaf en Kerkrade voorwerpen gevonden waarvan gedacht werd dat ze van de vermiste jongen waren. De afgelopen 24 uur volgden de ontwikkelingen elkaar snel op, tot de vondst van de omgekomen Gino en de arrestatie van de verdachte. In dit kaartje zie je wanneer en waar welke vondsten werden gedaan: Op sociale media gaan namen en foto's rond van iemand die volgens de politie ten onrechte wordt gelinkt aan de vermissing. "Wij verzoeken dringend om deze beelden te verwijderen en niet te delen", zegt de politie. Uit de meest recente cijfers van het CBS blijkt dat in de periode 2016-2020 31 kinderen jonger dan tien jaar het slachtoffer zijn geworden van moord en doodslag. Het waren 16 jongens en 15 meisjes. Ze waren volgens het CBS bijna allemaal door hun vader of moeder om het leven gebracht.||https://nos.nl/artikel/2431440-lichaam-is-van-gino-man-verdacht-van-ontvoering-en-betrokkenheid-bij-dood
2022-06-04||Zorgen bij provincie Gelderland: 'Wolf te goed beschermd' || Een meerderheid van de Provinciale Staten in Gelderland vindt dat de wolf te goed is beschermd. Dat blijkt uit een rondgang van Omroep Gelderland. De partijen willen dat de regels worden aangepast, zodat de overlast en schade binnen de perken kunnen blijven.  De wolf is nationaal en Europees beschermd. In Nederland mogen wolven niet worden gedood of verstoord. De wolf is hier dan ook bezig aan een opmars. Vooral schapen zijn het slachtoffer. In mei werd duidelijk dat steeds meer schapenhouders schade door rondtrekkende wolven melden. Volgens gedeputeerde Peter Drenth (CDA) ligt in het Europees Parlement een voorstel klaar om de beschermde status van de wolf iets te verminderen, zodat er vormen van beheer mogelijk worden. Hij vroeg de partijen in de Staten om bij de Europese partijen te lobbyen om de bescherming van de wolf te verlagen. "Zodat we een beetje lucht krijgen om beheer toe te kunnen passen", zei hij tijdens een Statenvergadering in mei. Drenth benadrukt dat dat echt niet alleen om afschot gaat, maar ook om de mogelijkheid om het dier te verjagen of te weren uit een gebied. "Op dit moment kunnen de Gedeputeerde Staten niet sturen op de verspreiding van de wolf. Maar duidelijk is wel dat het uit de hand kan lopen als beheer, waaronder geboortebeperking, niet mogelijk is." Een meerderheid van de Gelderse politiek vindt dat de bescherming omlaag moet. Alleen de Partij voor de Dieren, GroenLinks, de SP, D66 en de PvdA zijn tegen. "Het is wel zorgelijk dat je niks kan. We merken het nu al, een tekort aan moeflons en de biggen van wilde zwijnen gaan er allemaal aan. Er komen op een gegeven moment te veel wolven en je mag niets. Wij willen naar een gecontroleerde beheerstand", zegt SGP-Statenlid Gerrit Averesch. Averesch vindt dat de wolf eigenlijk niet past in Nederland. "De laatste wolf stamt van voor 1900, toen hadden we vier miljoen inwoners. We moeten goed kijken naar wat beheersbaar is." Zijn Europese partij diende een voorstel in om de bescherming van de wolf terug te dringen. Statenlid Luuk van der Veer van de Partij voor de Dieren vindt dat maar niets. Hij komt veel in de natuur, maar de wolf zag hij nog niet. "Het zijn schuwe dieren, het is ook niet goed als ze aan mensen gewend raken, dus het is prima dat ik de wolf nog niet gezien heb." Volgens hem gaat het helemaal nog niet zo goed met de wolf. "Voorlopig moet je echt geen beheersmaatregelen toepassen, daar zijn we echt op tegen." Ook Van der Veer ziet de schade die de wolf aanricht. "De Partij voor de Dieren heeft ook echt wel een genuanceerde mening over de wolf. We zien ook dat andere dieren worden opgegeten door de wolf. Je moet die andere dieren ook wel beschermen." Volgens Statenlid Karin Jeurink van de PvdA is de terugkeer van de wolf "de kroon op ons milieubeleid". Komende woensdag vergaderen de Provinciale Staten weer over de wolf. Het gaat dan ook over subsidies om andere dieren te beschermen tegen de wolf. Dan wordt er ook besproken of die subsidies verruimd moeten worden. Wanneer het Europees Parlement het voorstel in stemming brengt, is nog niet duidelijk.||https://nos.nl/artikel/2431438-zorgen-bij-provincie-gelderland-wolf-te-goed-beschermd
2022-06-04||Duitse treinen overvol door 9 euro ticket|| Het pinksterweekeinde in combinatie met het nieuwe goedkope treinticket van 9 euro veroorzaakt bomvolle regionale treinen en vertragingen op het Duitse spoor. Deutsche Bahn waarschuwt op Twitter dat een plekje in de trein niet gegarandeerd kan worden. Ook lopen veel treinen door de grote drukte vertraging op. De politie is aanwezig om eventueel in te grijpen en treinen te ontruimen. Soms wordt reizigers verzocht uit te stappen. Vooral in treinen richting de Noordzee is het sinds gistermiddag al erg druk. Fietsen kunnen niet meer worden meegenomen vanwege de drukte. Met het 9 euro-ticket kan deze zomer een maand lang onbeperkt worden gereisd in regionale treinen, dus niet in hogesnelheidstreinen of intercity's, en in metro's, bussen en trams. Het hoort bij de maatregelen om Duitsers te compenseren voor de hoge brandstofprijzen. Rond het pinksterweekeinde zijn de treinen in Duitsland sowieso vaak vol, maar door het goedkope ticket is het nu nog eens extra druk. Deutsche Bahn had hierop geanticipeerd door extra wagons aan de treinen te hangen, maar dat bleek niet genoeg om overvolle treinen te voorkomen.||https://nos.nl/artikel/2431430-duitse-treinen-overvol-door-9-euro-ticket
2022-06-04||Drukte op wegen naar Zuid-Europa afgenomen; ook weer drukte op Schiphol || In grote delen van West-Europa was vanwege het Pinksterweekeind vandaag druk op de wegen naar het zuiden. In Frankrijk was het vandaag vooral druk op de A7 bij Lyon. Dat had ook te maken met slecht weer. De vertraging was daar op het hoogtepunt volgens de ANWB 1 tot 2 uur. Ook bij de Mont Blanctunnel naar Italië was het druk. In Duitsland had het verkeer vanaf München naar het zuiden vertraging. In Oostenrijk en Zwitserland was het druk richting Italië. Bij de Gotthardtunnel staat nog steeds een flinke file. In Nederland zelf is het vrij rustig gebleven, alleen was het vanuit Duitsland op de A12 richting Arnhem een stuk drukker dan normaal. Sinds gisteren mogen passagiers niet eerder dan 4 uur voor vertrek van de vlucht Schiphol binnen. Bij de ingangen staan controleurs. Volgens een woordvoerder houdt het overgrote deel van de reizigers zich hieraan, maar op sociale media wordt nog steeds geklaagd over drukte en lange rijen. KLM liet vanavond weten vandaag geen passagiers vanaf Europese bestemmingen meer naar Schiphol te vervoeren. Volgens KLM zijn er momenteel te veel passagiers die niet vanaf Schiphol kunnen vertrekken en moet dat eerst worden opgelost. De maatregel geldt in elk geval voor vandaag. Volgens Schiphol is het vandaag inderdaad een drukke dag, zoals verwacht: "Er staan rijen, maar het is goed georganiseerd en het loopt door". ||https://nos.nl/artikel/2431429-drukte-op-wegen-naar-zuid-europa-afgenomen-ook-weer-drukte-op-schiphol
2022-06-04||Helft energietoeslag nog niet uitgekeerd in vier grote steden|| De vier grote steden hebben de energietoeslag, ruim twee maanden na de aankondiging, nog maar aan de helft van de mensen die er recht op hebben uitgekeerd, blijkt uit een rondgang van de NOS. Minimahuishoudens die bekend waren bij gemeenten kregen de energietoeslag veelal automatisch al op hun rekening. De mensen die zelf een aanvraag hebben ingediend wachten nog op hun geld. Bij mensen die nog niet in de systemen staan, duurt het verwerken van de aanvraag langer omdat nagegaan moet worden of ze recht hebben op de toeslag. Aanvragers moeten kunnen aantonen dat ze een huis hebben, een energiecontract en dat ze niet te veel inkomen hebben. Daklozen en studenten hebben geen recht op de toeslag. De mensen die er wel recht op hebben zijn veelal 'werkende armen', mensen die wel werken, maar toch onder het minimuminkomen uitkomen. Vaak zijn het zzp'ers. De grote steden verwachten in de komende twee maanden het gros van deze aanvragen te kunnen afhandelen. Het bereiken van de groep die nog niet in beeld is, blijft een uitdaging. Een bekend probleem bij regelingen om minimahuishoudens te helpen, juist degenen die dit het hardst nodig hebben, is dat grote groepen er geen gebruik van maken. Omdat ze er niet van weten of de overheid wantrouwen, bijvoorbeeld door de toeslagenaffaire. Anne Monpellier uit Rotterdam is bang dat ze iets verkeerds invult en uiteindelijk geld terug moet betalen. Daarom maakt ze voor het aanvragen gebruik van de hulp van Huib in een weggeefwinkel in Rotterdam: Ook kan het liggen aan de aanmeldprocedure. Den Haag kampte bijvoorbeeld enkele dagen met een storing in het aanmeldsysteem. Dat is inmiddels opgelost, en de gemeente moedigt iedereen aan om zich alsnog te melden, zo laat de woordvoerder weten. In maart besloot het kabinet om aan alle mensen met een inkomen tot 120 procent van het minimuminkomen een energietoeslag uit te keren van 800 euro. Een aantal gemeenten was terughoudend met uitbetalen, omdat ze bang waren geld tekort te komen. Daarom trok het kabinet eind april 175 miljoen extra uit voor de eenmalige energietoeslag van 800 euro. Minister Schouten voor Armoedebeleid ging ervan uit dat gemeenten met het extra geld alle minima konden en gingen helpen. Gemeenten hanteren verschillende grenzen voor wie in aanmerking komt voor de toeslag. Het kabinet gaat ervan uit dat iedereen die een inkomen heeft tot 120 procent van het minimuminkomen een toeslag krijgt. Maar er zijn nog altijd gemeenten die ervoor kiezen om slechts tot 110 procent van het bijstandsniveau uit te keren, bijvoorbeeld de gemeente Vlissingen en de gemeente Eemsdelta. Bij de grote vier steden zijn er ook grote verschillen. Zo legt Amsterdam de lat op 120 procent, Utrecht op 125 procent, Den Haag bij 130 procent en Rotterdam op 140 procent. Rotterdam kon dit mede doen door een eenmalige schenking van maximaal 15 miljoen euro van stichting De Verre Bergen. Den Haag kiest ervoor om de toeslag te verhogen tot 900 euro per huishouden. De energietoeslag wordt toegekend als bijzondere bijstand en wordt over de gemeenten verdeeld via het gemeentefonds. Gemeentes mogen het bedrag dat ze krijgen, besteden zoals ze willen en hoeven er geen verantwoording over af te leggen bij het Rijk. In theorie zouden ze het bedrag ook aan andere dingen kunnen besteden, zo erkent de woordvoerder van minister Schouten. "De minister rekent er echter wel op dat gemeenteraden erop toezien dat het geld op de goede plek terechtkomt", laat haar woordvoerder weten. Een bijkomend voordeel van de energietoeslag is dat gemeenten zo een groep armen in beeld krijgen, die ze eerder niet konden bereiken. Omdat het bij de energietoeslag om een relatief groot bedrag gaat en ook nog vrij besteedbaar is, komen er in sommige steden meer mensen op af dan op andere regelingen. In Rotterdam maakt gemiddeld 50 procent van de mensen die recht hebben op een extra regeling, bijvoorbeeld om een wasmachine aan te schaffen als de oude kapot is, er gebruik van, maar inmiddels heeft ruim 60 procent de energietoeslag gekregen of uitgekeerd. Mensen kunnen tot het einde van dit jaar een aanvraag voor de energietoeslag indienen bij hun gemeente. De exacte einddatum verschilt per gemeente.||https://nos.nl/artikel/2431421-helft-energietoeslag-nog-niet-uitgekeerd-in-vier-grote-steden
2022-06-04||Lichaam gevonden in Geleen, om 16.30 uur persconferentie over vermiste Gino|| De politie in Limburg heeft vanmorgen bij een woning in Geleen een lichaam gevonden. Naar alle waarschijnlijkheid is het de 9-jarige Gino. Om ongeveer 16.30 uur is er een persconferentie in het politiebureau in Maastricht. De persconferentie is live te volgen op NOS.nl, de NOS-app, onze Facebookpagina en NPO Radio 1. "De impact van deze vondst is groot voor familie, hulpverleners en iedereen die de afgelopen dagen heeft meegezocht", schrijft de politie. Bij de woning is een witte tent geplaatst. De omgeving is afgezet. Vannacht werd in een andere woning in Geleen in verband met de vermissing een man aangehouden. Op sociale media gaan volgens de politie namen en foto's rond van iemand die gelinkt wordt aan de vermissing - maar die geen verdachte is in de zaak. "Wij verzoeken dringend om deze beelden te verwijderen en niet te delen", meldt de politie op Twitter. De aangehouden verdachte is een 22-jarige man uit Geleen. Beelden van het onderzoek in Geleen: Advocaat Sjanneke de Crom zei vanmorgen dat haar cliënt om 04.10 uur was aangehouden en dat hij door het OM werd verdacht van ontvoering. Hij wordt vastgehouden op het politiebureau in Maastricht en is daar vanmorgen gehoord. "Het heeft er alle schijn van dat hij bij zijn eerste verhoor de politie op het spoor van het lichaam heeft gezet", zei verslaggever Edwin van den Berg in het NOS Journaal. Na het nieuws over de vondst van het lichaam zei De Croms kantoorgenoot Maikel Horsch dat hun cliënt in beperkingen zit. Dat betekent dat zij met anderen niet meer over de zaak mogen praten. 1Limburg meldt dat het gaat om de 22-jarige Donny M. uit Geleen. De politie kon dat niet bevestigen. De man is een bekende van de politie, schrijft de regionale omroep. De woning waar het lichaam is gevonden is al enkele weken onbewoond vanwege een brand. Het lichaam ligt op de grens van de tuin van deze woning en een groenstrook. Buurtbewoners reageren geschokt nadat in hun wijk in Geleen een lichaam is gevonden.  De 9-jarige Gino verdween woensdagavond uit een speeltuin in Kerkrade. De politie stuurde een Amber Alert uit. Een dag later maakte de politie bekend dat Gino voor de verdwijning met drie kinderen en een man aan het voetballen was. De politie had al met de kinderen gesproken en riep de man op zich te melden. De politie kon vandaag niet zeggen of hij zich gemeld heeft en of dat de man uit Geleen is die nu is opgepakt.||https://nos.nl/artikel/2431418-lichaam-gevonden-in-geleen-om-16-30-uur-persconferentie-over-vermiste-gino
2022-06-04||Unieke grot verdwijnt, replica moet kunstschat bewaren|| In een grot voor de kust van Marseille dreigen tienduizenden jaren oude wandschilderingen te verdwijnen. De Grotte Cosquer ligt 37 meter onder het wateroppervlak en de wanden ervan staan vol met honderden tekeningen. Als gevolg van de zeespiegelstijging zullen de afbeeldingen verdwijnen, is de verwachting. Om ervoor te zorgen dat een indruk van de grot bewaard blijft én om hem toegankelijk te maken voor wie geen grotduiker is, opent vandaag in Marseille een levensgrote replica. Ruim dertig jaar geleden ontdekte grotduiker Henri Cosquer, naar wie de grot is vernoemd, tijdens een duik bij toeval een groot gat. Hij zwom erin en kwam na meer dan honderd meter boven in een ruimte vol tekeningen van paarden, bizons en zelfs pinguïns. Dit is wat Cosquer zag in de grot: Omdat niemand Cosquer aanvankelijk geloofde, ging bij een volgende duik een collega met hem mee die behalve grotduiker ook kenner van de prehistorie was. Hij bevestigde de ontdekking van Cosquer. Naar schatting zijn de meer dan 500 afbeeldingen in de grot tussen de 19.000 en 30.000 jaar oud. De Grotte Cosquer is daarmee een belangrijke cultuurschat voor onze kennis over die tijd, zegt Luc Amkreutz, conservator Prehistorie bij het Rijksmuseum voor Oudheden en hoogleraar Public Archaeology aan de Universiteit Leiden. "Wat je in deze grot kunt zien is in Europa maar op enkele andere plaatsen zichtbaar, namelijk: perfect bewaarde cultuuruitingen van mensen die tienduizenden jaren geleden leefden." "Die leren ons iets over wat zij om zich heen zagen en wat ze belangrijk vonden. De afgebeelde dieren waren bijvoorbeeld economisch van belang, maar speelden ook een symbolische rol in rituelen. Omdat de grot zo diep onder water ligt en er dus nauwelijks iemand komt, is alles nagenoeg perfect bewaard gebleven." Rick van Dijk, grotduiker en verbonden aan meerdere speleoverenigingen in Nederland, vertelt dat de grot op die manier een soort tijdcapsule is geworden. "Een grot als deze ontdekken is de droom van elke grotduiker. Alles is er nog net zoals op het moment dat de ingang van de grot ooit onder water kwam te staan. Omdat die ingang na de ontdekking van de grot moeilijk toegankelijk is gemaakt, is dat ook zo gebleven." Zo ziet de nagemaakte grot in Marseille eruit:  De zeespiegelstijging dreigt de prehistorische tekeningen in de komende jaren definitief uit te wissen, zegt Van Dijk. "Hoe hoger het zoute water stijgt, hoe meer het aan de wandtekeningen zal vreten. Daarnaast zorgt ook meer regenval voor veranderingen in grotten diep onder water. Er spoelt dan meer water met grote kracht doorheen, waardoor er opeens stenen liggen die er nooit eerder lagen. Soms wordt een grot ook definitief ontoegankelijk." Met de stijging van het zeewater de komende jaren herhaalt de geschiedenis van de Grotte Cosquer zichzelf in zekere zin, zegt Luc Amkreutz: "De grot kwam ooit diep onder water te liggen omdat de zeespiegel na de laatste ijstijd begon te stijgen. Dichter bij huis is hetzelfde gebeurd met Doggerland, de ooit bewoonde streek voor onze huidige Noordzee-kustlijn. Maar er is wel een belangrijk verschil. Destijds had de klimaatverandering een natuurlijk verloop en nu heeft de mens daar de hand in." Er zijn dus ook muurtekeningen aangebracht, allemaal zo echt mogelijk:||https://nos.nl/artikel/2431417-unieke-grot-verdwijnt-replica-moet-kunstschat-bewaren
2022-06-04||Roemenen met drie gestolen schapen van de weg gehaald|| In het Gelderse dorp Beek-Ubbergen zijn drie Roemeense mannen aangehouden voor schapendiefstal. In de auto waarin ze zaten, vond de marechaussee drie schapen die zijn gestolen bij een schapenhouder in Noord-Brabant. Vermoedelijk waren de Roemenen met de gestolen dieren van Noord-Brabant onderweg naar de Duitse grens. Schapendiefstal is een groot probleem in Oost-Nederland. De politie krijgt regelmatig melding van boeren die restanten van geslachte beesten vinden in hun weiland. De Koninklijke Marechaussee is een militaire dienst die ook politietaken uitvoert. De brigades van de marechaussee zitten verspreid over acht provincies.||https://nos.nl/artikel/2431416-roemenen-met-drie-gestolen-schapen-van-de-weg-gehaald
2022-06-04||Kenichi Horie (83) is oudste én jongste solozeiler die Grote Oceaan overstak|| Een 83-jarige Japanner is als oudste solozeiler zonder tussenstop de Grote Oceaan overgestoken. Zestig jaar geleden was Kenichi Horie ook de jongste solozeiler die deze afstand alleen in een zeilboot aflegde. Na een reis van 8500 kilometer kwam Horie na 69 dagen aan op het schiereiland Kii in het zuiden van het Japanse het eiland Honshu. Hij was met zijn zes meter lange zeilboot Suntory Mermaid III eind maart in San Francisco aan de overtocht begonnen. Onderweg had hij via zijn satelliettelefoon dagelijks contact met het thuisfront. "Ik had niet gedacht dat ik nog zou zeilen op mijn 83ste", zei hij. "Maar ik ben nog gezond en ik wilde deze kans niet laten lopen. Uitdagingen zijn spannend, dus ik wil dat blijven doen." Kenichi Horie tijdens andere zeiltochten: In 1962 maakte hij als 23-jarige de tocht in tegenovergestelde richting, van Nishinomiya in Japan naar San Francisco. Hij deed er toen 94 dagen over. Onaangekondigd zeilde hij op de 94ste dag onder de Golden Gate Bridge door, zonder paspoort of geld. Hij kreeg van de toenmalige burgemeester een visum. Die tocht maakte hem beroemd en later schreef hij een boek over zijn avontuur.||https://nos.nl/artikel/2431415-kenichi-horie-83-is-oudste-en-jongste-solozeiler-die-grote-oceaan-overstak
2022-06-04||Afhaalrestaurant in Rotterdam opnieuw beschoten, derde keer dit jaar|| Een restaurant in Rotterdam-West is vannacht voor een derde keer dit jaar beschoten. Er is niemand gewond geraakt, meldt de regionale omroep Rijnmond. Het gaat om een pand aan de Vierambachtsstraat, waarin een tabakswinkel en een afhaalrestaurant zijn gevestigd. Volgens de politie hoorden omwoners rond 01.50 uur schoten. Agenten die de zaak onderzochten, vonden meerdere inslagen in het pand. Het pand werd in januari en maart ook al beschoten. De reden voor de beschietingen is niet bekend. De politie roept getuigen op zich te melden. Ook is de politie op zoek naar mensen die camerabeelden hebben.||https://nos.nl/artikel/2431412-afhaalrestaurant-in-rotterdam-opnieuw-beschoten-derde-keer-dit-jaar
2022-06-04||Jaren na uitspraak over stikstof zitten duizenden boeren nog in onzekerheid|| Drie jaar na de stikstofuitspraak van de Raad van State zitten duizenden boeren en andere ondernemers nog altijd in onzekerheid. Uit een rondgang van de NOS blijkt dat veruit de meeste dossiers nog niet zijn beoordeeld. De zogeheten PAS-uitspraak (Programma Aanpak Stikstof) maakte in 2019 de bedrijven in een klap illegaal. Sindsdien hebben veel ondernemers een vergunning nodig voor hun bedrijf, terwijl tot die tijd een melding volstond. Het Rijk beloofde het probleem op te lossen en de illegaal geworden ondernemingen voorlopig te gedogen. Maar inmiddels komen steeds meer 'PAS-melders' toch in de problemen. De beloofde oplossing van toenmalig minister Schouten is een vergunning voor alle PAS-melders die "te goeder trouw" handelden. De huidige stikstofminister Van der Wal wil zich aan die belofte houden. Maar eerst is 'stikstofruimte' nodig van bedrijven die stoppen, zodat er onder de streep geen extra stikstof neerslaat in de kwetsbare Natura 2000-gebieden. Van de ruim 3637 PAS-melders in 2019 willen er tot nu toe 2353 een vergunning. Dat legalisatieproces verloopt traag. Provincies moeten eerst onderzoeken of bedrijven aan de voorwaarden voldoen. Dat is nog maar een eerste stap, want daarna moet er ook nog stikstofruimte worden gevonden om de bedrijven daadwerkelijk te legaliseren. Zelfs die eerste stap is in veel gevallen dus nog niet gezet. In de provincies Groningen en Zeeland zijn inmiddels alle dossiers bekeken, maar dat is uitzonderlijk, blijkt uit de rondgang. De meeste provincies zijn nog lang niet zo ver. Andere provincies beoordeelden tot nu minder dan de helft van de dossiers. De provincies Noord-Holland en Gelderland hebben nog het meeste werk te doen. Van de PAS-melders in die provincies is van nog geen enkel dossier bekeken of ze aan de eisen voor legalisatie voldoen. In totaal is ongeveer een kwart van alle dossiers geverifieerd. Optreden tegen de illegaal geworden bedrijven willen de provincies en het Rijk niet. Ze gedogen de PAS-melders totdat die gelegaliseerd zijn. Toch ervaren boeren en andere ondernemers steeds meer problemen omdat ze geen vergunning hebben. Zo kan de Brabantse melkveeboer Niels van Hooijdonk zonder vergunning bijvoorbeeld niet zijn huidige stal vervangen door een dier- en milieuvriendelijker exemplaar, terwijl dat van de provincie voor 2024 moet gebeuren. Ook financieel zit een nieuwe stal er niet in. "De bank zegt: als er geen vergunning is, willen we geen financiering verstrekken." Gedeputeerde Erik Ronnes van de provincie Noord-Brabant herkent de onzekerheid bij PAS-melders. "Het betekent dat men in de bedrijfsvoering van zo'n bedrijf helemaal vastloopt." Toch beoordeelde de provincie tot nu toe slechts 20 van de 485 dossiers. Waarom heeft stikstof Nederland in zijn greep? NOS op 3 legt het uit in deze video: De gedeputeerde wijst naar stikstofminister Van der Wal. "De minister zegt dat ze in 2025 alles opgelost wil hebben, maar we hopen toch echt dat dat eerder gaat gebeuren." De provincie zou graag meer doen voor de melkveehouder, maar kan pas een vergunning verlenen als de minister voor stikstofruimte zorgt, zegt hij. "Het Rijk is aan zet." Op haar beurt zegt minister Van der Wal: "Je kunt een vergunning pas verstrekken als we werkelijk minder stikstof uitstoten en als we werkelijk de natuur aan het herstellen zijn." Dat lukt voor de eerste PAS-melders naar verwachting deze zomer, als er stikstofruimte vrijkomt door het opkopen van veehouderijen en andere landelijke maatregelen. Maar naar verwachting volstaat die stikstofruimte niet. Volgens Van der Wal leiden de maatregelen maar "mondjesmaat" tot minder stikstofuitstoot. "Dat moet echt sneller." Op haar verzoek werken de provincies net als zijzelf nu aan manieren om de stikstofuitstoot sneller af te bouwen. De belofte van haar voorganger staat nog steeds. "Ik kan die belofte zeker handhaven. Ik kan alleen de termijn niet garanderen." Eerst moet de stikstofuitstoot minder en de natuur beter, zegt ze. "Dan pas kun je weer vergunningen verlenen."||https://nos.nl/artikel/2431406-jaren-na-uitspraak-over-stikstof-zitten-duizenden-boeren-nog-in-onzekerheid
2022-06-04||Man uit Geleen aangehouden in zaak vermiste Gino (9), zoekactie gaat door|| Vannacht is in Geleen een man aangehouden op verdenking van mogelijke betrokkenheid bij de vermissing van Gino, meldt de politie Limburg. De verdachte is in zijn eigen woning opgepakt. Gino is nog niet terecht. De zoekactie naar de verblijfplaats van de jongen gaat onverminderd door, zegt de politie. Meer wil de politie in verband met het onderzoek niet kwijt. Volgens advocaat Sjanneke de Crom is haar cliënt om 04.10 uur aangehouden en wordt hij door het OM verdacht van ontvoering. Hij wordt vastgehouden op het politiebureau in Maastricht en wordt daar vandaag gehoord.  De 9-jarige Gino verdween woensdagavond uit een speeltuin in Kerkrade. De politie stuurde een Amber Alert uit. Donderdag maakte de politie bekend dat Gino voor de verdwijning met drie kinderen en een man aan het voetballen was. De politie had al met de kinderen gesproken en riep de man op zich te melden. De politie kon vandaag niet zeggen of hij zich gemeld heeft en of dat de man uit Geleen is die nu is opgepakt. Donderdagavond werd een step gevonden op een parkeerterrein in Landgraaf, ongeveer 5 kilometer van de plek waar Gino woensdagavond verdween. Vermoedelijk gaat het om de step van de jongen. Vrijwilligers zoeken al dagen naar de vermiste jongen: Gisteren vond de politie meer spullen die mogelijk verband houden met de vermissing. Ze lagen op een scoutingterrein bij de speeltuin in Kerkrade waar hij verdween. Die spullen worden nog onderzocht. De vondst werd gedaan door leden van het Veteranen Search Team. Om wat voor zaken het gaat, is niet bekendgemaakt. De spullen zijn naar het politiebureau gebracht voor verder onderzoek.||https://nos.nl/artikel/2431400-man-uit-geleen-aangehouden-in-zaak-vermiste-gino-9-zoekactie-gaat-door
2022-06-04||Wekdienst 4/6: Pinksterfestival Opwekking begonnen • Estafetteloop Roparun van start|| Goedemorgen! In Biddinghuizen komen tienduizenden christenen bij elkaar voor het meerdaagse pinksterfestival Opwekking en meer dan 220 teams doen mee aan de Roparun, die vandaag begint.  Eerst het weer: vandaag is er flink wat zon en het blijft droog. De maximumtemperatuur is rond de 18 graden in het noorden van het land en tussen de 23 en 26 graden in het zuiden. Morgen is het over het algemeen iets minder warm en er valt regen, mogelijk met onweer. Vanaf maandag is het licht wisselvallig met plaatselijk een bui. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Er is een tweede partij champagneflessen opgedoken waarin vermoedelijk de harddrug mdma zit. Het gaat opnieuw om 3-literflessen van het merk Moët & Chandon Ice Impérial, is bekendgemaakt door het Federaal Voedselagentschap in België. In februari kwam de Nederlandse Voedsel- en Warenautoriteit met een waarschuwing voor de betreffende champagne. Onderzoek had uitgewezen dat zeker in enkele flessen met een bepaald serienummer vloeibare mdma zat. In zowel Duitsland als Nederland waren mensen ziek geworden na het drinken ervan. In Duitsland leidde dat zelfs tot een sterfgeval. De Donald Duck bestaat 70 jaar en daarom is in het Museum of Comic Art in Noordwijk een grote tentoonstelling geopend over het vrolijke weekblad. Er zijn onder meer vijftig originele tekeningen van dertig verschillende tekenaars te zien: Fijne zaterdag!||https://nos.nl/artikel/2431399-wekdienst-4-6-pinksterfestival-opwekking-begonnen-estafetteloop-roparun-van-start
2022-06-04||El Salvador veroordeeld om tienduizenden arrestaties na uitroepen noodtoestand|| De regering van El Salvador is opnieuw veroordeeld voor het schenden van mensenrechten. Na het uitroepen van de noodtoestand in maart, vanwege bendegeweld, zijn meer dan 36.000 mensen achter de tralies gezet. Daarbij was vaak spraak van willekeur, zeggen mensenrechtenorganisaties; mensen werden opgepakt op grond van uiterlijk, leeftijd en sociaaleconomische status. De mensenrechtenorganisatie van de Organisatie van Amerikaanse Staten (OAS) veroordeelt de regering opnieuw en roept op om de mensenrechten en waardigheid van zijn inwoners te respecteren. De regering van president Bukele riep in maart de noodtoestand uit, nadat binnen 24 uur 62 moorden waren gepleegd. Volgens de politie waren die moorden het gevolg van bendegeweld. De noodtoestand zou dertig dagen in stand blijven, maar werd vorige maand met steun van het parlement voor de tweede keer verlengd. Mensen kunnen zonder aanhoudingsbevel worden opgepakt. Ook geldt er een samenscholingsverbod en wordt communicatie gecontroleerd. De mensenrechtenorganisatie Amnesty International meldde donderdag dat gevangenen slecht worden behandeld en gemarteld. Zeker achttien mensen zouden na hun aanhouding zijn overleden. "Onder het voorwendsel dat ze bendes straffen, worden mensenrechten op grote schaal en grof geschonden en arme mensen gecriminaliseerd", zei regionaal directeur Erika Guevara-Rosas. Minister van Defensie Merino zei eind april dat mensen die niks met het bendegeweld te maken hebben, worden vrijgelaten. "Mensen moeten weten dat hen niets zal overkomen als ze geen slechte dingen hebben gedaan." El Salvador geldt als een van de meest gewelddadige landen in Centraal-Amerika. De bendes hebben veel macht op straat, vaak aangestuurd door leiders die in de gevangenis zitten. Bukele beloofde in zijn campagne voor de verkiezingen van 2019 dat hij het bendegeweld zou aanpakken. Een ruime meerderheid van de Salvadoranen steunt zijn misdaadbeleid, kwam naar voren uit recente opiniepeilingen.||https://nos.nl/artikel/2431394-el-salvador-veroordeeld-om-tienduizenden-arrestaties-na-uitroepen-noodtoestand
2022-06-04||Van welke autocratische regimes zijn wij nog meer afhankelijk voor olie? || De oorlog in Oekraïne maakte duidelijk: we zijn voor onze toevoer van olie (en gas) te afhankelijk geworden van Rusland. Inmiddels zijn er boycots in de maak, wordt burgers gevraagd om minder energie te verbruiken en wordt er naar andere olieleveranciers gezocht. Rusland is echter niet het enige land waar wij onze olie vandaan halen met een autocratisch regime. Dat maakt ons kwetsbaar, maar alternatieven hebben hun eigen moeilijkheden. Via de Rotterdamse haven komt er jaarlijks zo'n 100 miljoen ton ruwe olie binnen. Ongeveer de helft daarvan voeren we door naar het buitenland. Op onderstaand kaartje is te zien uit welke landen Nederland olie importeert: "Nederland heeft geen eigen olie, dus we zijn afhankelijk van anderen. Maar je wilt niet afhankelijk zijn van één land, dus kijken we naar het zo goed mogelijk verminderen van dergelijke strategische afhankelijkheden", zegt Rem Korteweg, onderzoeker bij het Clingendael Instituut. "We zijn op Nederlands en Europees niveau steeds meer bezig om onze economische afhankelijkheden in kaart te brengen." "Dat is dus precies wat er met Rusland is gebeurd, we zijn té afhankelijk geworden", zegt olie-analist Cyril Widdershoven, "Er is geen land dat zo'n wurgtouw om onze nek heeft als Rusland." Zowel Korteweg als Widdershoven heeft jarenlang gewaarschuwd voor de afhankelijkheid van Rusland, die met de jaren eerder meer dan minder werd. Volgens Korteweg heeft de oorlog in Oekraïne bestuurders wakker geschud. "Ze hebben zitten suffen. Het is schrijnend dat we de annexatie van de Krim en het neerhalen van MH17 niet als wake-upcall hebben gezien." Landen waar Nederland veel olie van importeert zijn onder meer Rusland, Nigeria, Irak, Saudi-Arabië en Angola. Volgens Korteweg allemaal landen die laag scoren op mensenrechten en de vrijheidsindex. "Helaas is het geografisch zo bepaald dat de meeste olie in landen zit die autocratische systemen hebben", zegt Korteweg. "Alhoewel de wetenschap er nog niet over uit is wat eerst kwam: de olievoorraden of de autocratie. Dat noemen we de grondstoffenvloek." Verruilen we dan niet het ene kwaad voor het andere? Korteweg: "Zo zou ik het niet zeggen. Het punt is: we hebben heel hard olie nodig en landen als Noorwegen en de VS produceren niet genoeg. Dat leidt dus tot de ongemakkelijkheid dat we het moeten halen uit landen waar je vraagtekens bij kan zetten." "Het is een lastige afweging. Maar als we op korte termijn niet veel minder gaan vliegen en autorijden, dan moeten we olie halen uit landen waar ze niet goed met mensenrechten omgaan." Het is daarom volgens beide analisten van het grootste belang dat we de afhankelijkheid zoveel mogelijk spreiden. Widdershoven: "Dat weten we al langer, maar de strategieën die daarover geschreven zijn, zijn nooit toegepast, door Nederland niet en door de EU niet. We hebben juist het tegenovergestelde gedaan." Op onderstaand kaartje is te zien uit welke landen de Europese Unie olie importeert: De oorlog in Oekraïne leidde tot de vraag op wat voor manier wij met ons energieverbruik de oorlogskas van Rusland spekken. Maar hoe zit het dan bijvoorbeeld met Saudi-Arabië? Gisteren werd bekend dat president Biden van de VS op bezoek gaat bij koning Salman en kroonprins Mohammed bin Salman. In 2018 zei Biden nog dat het Saudische koninkrijk "de prijs zou betalen" na de moord op journalist Jamal Khashoggi. Korteweg: "Saudi-Arabië gaat extra bijpompen, ook om de prijs van de olie te drukken. Daar zijn we blij mee, maar tegelijkertijd: wie heeft het nu nog over de oorlog in Jemen die door Saudi-Arabië wordt gefinancierd?" Uitzonderingen op de grondstoffenvloek zijn bijvoorbeeld Noorwegen (gas en olie), Nederland (gas) en de Verenigde Staten (gas en olie). Maar ook bij olie-import uit democratische landen als Canada kunnen er volgens Korteweg kritische kanttekeningen geplaatst worden. Die oliewinning staat bijvoorbeeld bekend als zeer vervuilend. "Dan is het kiezen tussen het financieren van autocratisch regime, of het schaden van het milieu." Zou de oorlog in Oekraïne er niet zijn, dan zouden we ons volgens Widdershoven niet druk maken om het financieren van de Russische Federatie. "Dan zouden we ons druk maken om de hoge benzineprijs. In dat opzicht is er wel wat veranderd."||https://nos.nl/artikel/2431392-van-welke-autocratische-regimes-zijn-wij-nog-meer-afhankelijk-voor-olie
2022-06-04||Opwekking-festival begint: 'Ga hier bewust vanuit mijn geloof naartoe'|| Een festival waar je volgens een bezoeker "niet bang hoeft te zijn om met een enorme bas-toon in je oren te eindigen" is van start gegaan. Tussen de 50.000 en 60.000 christenen worden dit pinksterweekend verwacht op de jaarlijkse meerdaagse Pinksterconferentie van stichting Opwekking. Het festival wordt gehouden op het terrein in Biddinghuizen waar ook Lowlands in de zomer staat. Beide festivals behoren tot de grootste festivals van Nederland. De 33-jarige Walter Voshol is een van de bezoekers. Het is de zevende keer dat hij naar het festival gaat. "Ik zou niet zo snel naar een festival gaan waar hardstyle of trance wordt gedraaid. Ik ga hier heel bewust vanuit mijn geloof naartoe." Hij vindt het vooral mooi hoe mensen van verschillende geloofsstromingen elkaar op het evenement ontmoeten. Op het festivalterrein zijn meerdere tenten en gebieden waar diensten seminars, workshops en muziekoptredens zijn. Er is een grote tent waar het hoofdprogramma wordt gehouden, maar er is ook bijvoorbeeld een gebied voor jonge kinderen en een 'Teenzone' waar middelbare scholieren onder meer sportlessen krijgen en naar muziek kunnen luisteren. Voshol denkt dat de actualiteit wel aan de orde komt op het festival. Zo verwacht hij dat er gebeden gaat worden voor de situatie in Oekraïne. "Maar voor mij hoeft dat niet iedere dienst herhaald te worden. Er zijn wel meer problemen in de wereld dan alleen dat." Het festival werd sinds 1971 gehouden op een kampeerterrein in Vierhouten. Het groeide zo in populariteit dat de organisatie het sinds 1996 houdt op het festivalterrein van Walibi in Biddinghuizen. De editie van 2018 werd bezocht door ongeveer 75.000 mensen. Bezoeker Daphne Lindhout (27) werkt onder meer als vrijwilliger in de zone voor jonge kinderen, maar heeft nog genoeg tijd over om het programma te bekijken. Hoewel zij het samen religieuze liederen zingen als een van de hoogtepunten noemt, gaat zij vooral naar de preken op het festival. "Ik kies voor sprekers die ik vaker heb gehoord op festivals en in de kerk. Ik ben zelf autistisch, dus het is belangrijk dat het voor mij duidelijk overkomt." Ook vindt ze het belangrijk dat ze het geloof kan delen met anderen. "Zeker in deze tijd met corona was het zwaar en dan zoek je mensen uit de kerkgemeenschap op om mee te praten." Over ruim twee maanden vindt op hetzelfde terrein Lowlands plaats, maar daar zul je Voshol niet snel zien. "Lowlands is mij een beetje te druk en herrie-achtig. Om al die dagen een bas-toon in mijn oor te horen, vind ik niet zo leuk. Dat heeft niet echt een doel." Want hij vindt vooral "de geloofsovertuiging van het evenement" belangrijk en zegt aan het denken gezet te willen worden. Alcohol op het festival is afwezig. Lindhout: "Drank en drugs zijn hier streng verboden. De barretjes verkopen hier fris en ook de ijsjes zijn in trek, maar er is geen bier of wijn." Toch is er wel bij een evenement wijn: zondagochtend wordt het heilig avondmaal gevierd, vertelt ze. Traditiegetrouw wordt in de kerk daarbij wijn geserveerd die symbool staat voor het bloed van Christus. "Hier op het festival wordt eigenlijk bessensap geschonken, maar wie dan wijn wil drinken, krijgt een beetje wijn."||https://nos.nl/artikel/2431391-opwekking-festival-begint-ga-hier-bewust-vanuit-mijn-geloof-naartoe
2022-06-04||Mexicaanse kerkleider bekent schuld in seksschandaal|| De leider van de in Mexico gebaseerde kerk Licht van de Wereld heeft schuld bekend aan het misbruik van drie meisjes. Dat is bekendgemaakt door de aanklagers in de rechtszaak die tegen hem loopt in Californië. Naasón Joaquín García zit al vast sinds 2019, maar had de beschuldigingen steeds tegengesproken. García staat sinds 2014 aan het hoofd van de kerk La Luz del Mundo, die in 1926 werd opgericht door zijn opa. Wereldwijd zegt de kerk vijf miljoen volgelingen te hebben in tientallen landen. De leider van de kerk ziet zichzelf als een apostel van Jezus. Drie jaar geleden werd García op het vliegveld van Los Angeles opgepakt op verdenking van het maken van kinderporno, verkrachting van minderjarigen en andere vormen van misbruik. Twee medeverdachten zouden dat hebben gefaciliteerd. Zij hadden de afgelopen tijd al schuld bekend, maar García bleef ontkennen. De 53-jarige kerkleider heeft nu alsnog in drie zaken bekend, een paar dagen voordat het proces inhoudelijk zou beginnen. "Hij gebruikte zijn macht om misbruik te maken van kinderen", zegt de openbaar aanklager. De advocaten van Garciá hebben nog geen toelichting gegeven. Waarschijnlijk wordt woensdag bekend wat voor straf de kerkleider zal krijgen. De maximumcelstraf is zestien jaar en acht maanden.||https://nos.nl/artikel/2431390-mexicaanse-kerkleider-bekent-schuld-in-seksschandaal
2022-06-04||Nog 12 vermisten na fatale treinontsporing Beieren|| In Zuid-Duitsland worden nog altijd twaalf mensen vermist na het dodelijke treinongeluk van gisteren. Mogelijk liggen ze zwaargewond in het ziekenhuis en zijn ze nog niet geïdentificeerd. Het is echter ook denkbaar dat er nog lichamen onder de gekantelde rijtuigen liggen, zegt de Beierse minister van Binnenlandse Zaken. Het ongeluk gebeurde iets na het middaguur ten noorden van Garmisch-Partenkirchen. Een regionale dubbeldekstrein met ongeveer 140 passagiers ontspoorde door onbekende oorzaak. Een deel van de wagons stortte van een helling: Zeker vier mensen kwamen om het leven en dertig inzittenden raakten gewond. Onder de slachtoffers zijn mensen van alle leeftijden. In de trein zaten veel scholieren die voor het pinksterweekend op weg naar huis waren. Bondskanselier Scholz heeft het ongeluk "verschrikkelijk nieuws" genoemd. "Onze deelneming gaat uit naar de nabestaanden en naar de gewonden, die we een spoedig herstel wensen", zei hij bij de Duitse zender RTL. Het bergen van de ontspoorde wagons gaat volgens de politie nog zeker een paar dagen duren. Het treintraject tussen Garmisch-Partenkirchen en Oberau kan mogelijk over twee weken pas weer volledig gebruikt worden.||https://nos.nl/artikel/2431389-nog-12-vermisten-na-fatale-treinontsporing-beieren
2022-06-04||Meer champagneflessen met mdma opgedoken, gaat om 3-literflessen|| Er is een tweede partij champagneflessen opgedoken waarin vermoedelijk de harddrug mdma zit. Het gaat opnieuw om 3-literflessen van het merk Moët & Chandon Ice Impérial, is bekendgemaakt door het Federaal Voedselagentschap (FAVV) in België. In februari kwam de Nederlandse Voedsel- en Warenautoriteit met een waarschuwing voor de betreffende champagne. Onderzoek had uitgewezen dat zeker in enkele flessen met een bepaald serienummer vloeibare mdma zat. In zowel Duitsland als Nederland waren mensen ziek geworden na het drinken ervan. In Duitsland leidde dat zelfs tot een sterfgeval. Volgens het Belgische FAVV heeft politieonderzoek nu geleid tot een tweede partij verdachte flessen. Ze werden verkocht via verschillende verkooppunten in België en online. Het FAVV meldt niet of de flessen ook in andere landen zijn verkocht. Voor zover bekend zijn er in België geen incidenten geweest, maar het FAVV roept mensen wel op uiterst voorzichtig te zijn. Aan de buitenkant van de flessen is niets afwijkends te zien, maar bij het inschenken valt op dat de inhoud niet bruist en een afwijkende kleur en geur heeft. Onbekend is hoe de drugs in de champagneflessen zijn beland.||https://nos.nl/artikel/2431388-meer-champagneflessen-met-mdma-opgedoken-gaat-om-3-literflessen
2022-06-04||Afrikaanse Unie 'gerustgesteld' na toezeggingen van Poetin • Duits parlement stemt in met 100 miljard euro voor defensie || Macky Sall, de voorzitter van de Afrikaanse Unie, is "gerustgesteld" na zijn gesprek met de Russische president Poetin. De twee spraken elkaar over de voedselcrisis. Rusland blokkeert namelijk de graanexporten via de Zwarte Zee, waardoor er voedseltekorten dreigen op de wereldmarkt. Volgens Sall is Poetin bereid om de uitvoer van Russische tarwe en kunstmest te garanderen en de export van Oekraïens graan te versoepelen. Poetin zei na afloop dat Rusland de veiligheid van graanexport via de havens kan garanderen. Hij noemt het bovendien onzin dat Rusland de graanexport uit havens niet zou toestaan. Ook meent hij dat graan uitgevoerd kan worden via Belarus, Roemenië en Polen. Sall had eerder gezegd dat Afrikanen door de dreigende voedseltekorten indirect slachtoffer van de oorlog worden. Hij sprak van "ernstige bedreigingen voor de voedselzekerheid". De voedselprijzen zijn enorm gestegen, mede doordat de export van Oekraïens graan tot stilstand is gekomen. Poetin had voor het overleg met Sall gezegd dat Rusland "altijd aan de kant van Afrika staat en graag nauwer wil samenwerken". Het tuindersbedrijf Vreugdenhil Bulbs & Plants gaat Oekraïners en Polen met een wurgcontract een nieuw contract aanbieden. Gisteren maakte CNV bekend dat in de contracten allerlei boeteclausules zijn opgenomen en ook staat erin dat een overtreding van de regels kan leiden tot "deportatie naar Oekraïne en een verbod op toegang tot EU-landen". Vreugdenhil huurde deze mensen in bij het Poolse uitzendbureau JanPol. Het directeursechtpaar Vreugdenhil meldt nu dat de samenwerking met JanPol per direct is opgezegd. De werknemers krijgen een nieuw contract via het Nederlandse uitzendbureau Tradiro. Henry Stroek van CNV Dienstverlening is blij dat Vreugdenhil afscheid heeft genomen van JanPol. Stroek: "Het bedrijf doet nu aan schadebeperking." Hij wijst erop dat het bedrijf al meer dan een week geleden is geïnformeerd over de wurgcontracten, maar daar toen niets mee deed. "Wij gaan Vreugdenhil de komende tijd volgen hoe ze met de Oekraïense en Poolse werknemers omgaan." In een video, op dag 100 van de oorlog, spreekt de Oekraïense president Zelensky de burgers van zijn land moed in. Dat deed hij in bijzijn van de Oekraïense premier en andere topambtenaren. Daarmee wil hij laten zien dat zijn mensen nog altijd in hoofdstad Kiev aan het werk zijn. "Wij zullen overwinnen", zegt Zelensky in de video. "Leve Oekraïne. Leve onze helden": Het Duitse parlement, de Bondsdag, is akkoord gegaan met een extra investering van 100 miljard euro in de Duitse strijdkrachten. Er waren 567 ja-stemmen voor het voorstel van de coalitie van sociaaldemocraten, Groenen en liberalen, terwijl 491 stemmen genoeg waren geweest. De 100 miljard euro wordt over een periode van meerdere jaren uitgegeven en wordt onder meer gebruikt voor de aanschaf van beter materieel als vliegtuigen en tanks. Hiermee gaat het land ook voldoen aan de NAVO-doelstelling om elk jaar 2 procent van het nationaal inkomen aan defensie uit te geven. De Duitse bondskanselier Scholz had een paar dagen na de Russische invasie zelf de extra investeringen aangekondigd. De Europese Unie heeft 65 nieuwe personen op de sanctielijst geplaatst, onder wie de 39-jarige Alina Kabajeva. Zij is waarschijnlijk huidige vriendin van president Vladimir Poetin. Eerder werden ook de ex-vrouw van Poetin en zijn dochters op de lijst gezet. Kabajeva is een oud-topturnster. Zij is voormalig olympisch, wereld- en Europees kampioen in de ritmische gymnastiek. Het is nooit bevestigd dat zij een relatie heeft met de Russische president. Ook is niet bekend of het vermeende stel kinderen heeft. Op de EU-sanctielijst staan vanaf vandaag verder hoge militairen die medeverantwoordelijk worden gehouden voor het Russische geweld in Boetsja en Marioepol. In deze twee steden zijn veel burgers om het leven gekomen. Onder meer kolonel Omoerbekov staat op de lijst. Hij staat bekend als 'de slager van Boetsja', omdat zijn brigade daar burgers heeft gedood, verkracht en gemarteld. De 65 nieuwe personen die op de sanctielijst zijn geplaatst zijn niet meer welkom in de EU en eventuele bezittingen worden bevroren. Zweden en andere Europese landen moeten voorbereid zijn op voortdurende steun en wapenleveringen aan Oekraïne. Dat zegt de Zweedse minister van Defensie Peter Hultqvist. Hij gaat uit van een langlopend conflict met Rusland. Zweden heeft het lidmaatschap van de NAVO aangevraagd, nu de oorlog in Oekraïne het veiligheidsbeeld in Scandinavië ook heeft veranderd. Donderdag maakte Hultqvist al bekend dat Zweden meer economische hulp en militaire uitrustingen aan Oekraïne heeft geleverd. Het gaat om onder meer antischeepsraketten, geweren en antitankwapens. De militaire hulp is het derde pakket dat Zweden aan Oekraïne heeft verstrekt sinds Rusland 100 dagen geleden dat land binnenviel. De voorzitter van de Afrikaanse Unie, de Senegalese president Macky Sall, bezoekt vandaag de Russische president Poetin. Hij wil namens het Afrikaanse continent aandringen op een oplossing voor het uitvallen van de export richting Afrika van vooral graan en kunstmest als gevolg van de oorlog in Oekraïne. De twee treffen elkaar in de badplaats Sotsji aan de Zwarte Zee, die vanwege de oorlog in Oekraïne het middelpunt is geworden van een belangenstrijd tussen Rusland, de Afrikaanse Unie en de EU. Rusland blokkeert namelijk de graanexporten via de Zwarte Zee, waardoor er voedseltekorten dreigen op de wereldmarkt. Dit raakt met name landen in Afrika die sterk afhankelijk zijn van de Oekraïense en Russische graanexport. Het aantal opvangplekken voor Oekraïense vluchtelingen ligt voor het eerst boven de 50.000. In totaal kunnen in theorie nu 50.596 Oekraïners onderdak vinden bij gemeentelijke opvanglocaties. Daarmee is het doel dat kabinet en gemeenten begin maart stelden om zo snel mogelijk 50.000 bedden te realiseren, behaald, zij het later dan gepland. Sinds het begin van de Russische invasie registreerden 62.260 Oekraïners zich bij Nederlandse gemeenten. Deze week meldden zich ruim duizend Oekraïense vluchtelingen. Van hen vonden er 41.332 onderdak bij de gemeentelijke opvang. Andere vluchtelingen hebben elders onderdak gevonden, bijvoorbeeld bij gastgezinnen. In aanloop naar de zomer wil het kabinet 75.000 opvangplekken bij gemeenten realiseren. De bezetting van de nu beschikbare bedden ligt al een paar weken rond de 82 procent. Er is daarmee nu nog plek voor 9000 Oekraïense vluchtelingen bij gemeentelijke opvanglocaties. De Russische militaire leiding ondervindt nog steeds een tekort aan strijdkrachten. Ook is het behoud van het moreel van de troepen een probleem. Dat meldt het Institute for Study of War (ISW) in zijn dagelijkse rapport over de oorlog. Dat komt onder meer door gedwongen mobilisaties in door Rusland bezette gebieden. Het Oekraïense leger meldde gisteren dat dat bijvoorbeeld in de pro-Russische Volksrepubliek Donetsk (DNR) gebeurt. Het ISW zegt dat gedwongen mobilisatie hoogstwaarschijnlijk geen betekenisvolle gevechtskracht zal opleveren, omdat troepen ongemotiveerd zijn. Een regiment van de DNR plaatste deze week een video-oproep aan de Russische president Poetin online. Daarin werd door onder dwang gemobiliseerde soldaten geklaagd dat ze de hele oorlog doorbrengen aan de frontlinie in Cherson zonder voedsel of medicijnen. Ook wordt er gesproken van een gebrek aan screening. Zo zouden rekruten die niet fit genoeg zijn toch naar het front worden gestuurd. De belangrijkste inlichtingendienst van Oekraïne bracht een onderschept telefoongesprek naar buiten waarin DNR-soldaten klagen over fysiek ongeschikte militairen. "Die klootzakken voeren niets uit, zuipen alleen maar en zorgen voor overlast", klinkt het in het gesprek. Het zou er aan het front chaotisch aan toe gaan. Een militair vertelt dat hij in de frontlinie in de loopgraven was. Hij wijst op onverantwoord gedrag van ongetrainde collega's. "Ze hadden een hogere plek opgezocht om internet te ontvangen. Ze zijn helemaal gestoord, die klootzakken. Kort daarop werden ze met een raket bestookt, precies op onze locatie." Rusland heeft volgens het ISW moeite met het rouleren van troepen. Als militairen terugkomen in Rusland weigeren ze vaak weer naar Oekraïne te vertrekken, meldt het ISW. Daardoor voelt de legerleiding zich gedwongen om ongemotiveerde en ongetrainde troepen naar het front te sturen. Oekraïne is niet van plan om door de VS geleverde raketsystemen te gebruiken om Rusland aan te vallen, heeft een adviseur van president Zelensky gezegd. Woensdag werd bekend dat de Amerikanen geavanceerde raketsystemen naar Oekraïne sturen. Het gaat om het type M142 Himars, dat wordt uitgerust met raketten die een bereik hebben van maximaal zo'n 80 kilometer. "Oekraïne voert een defensieve oorlog en is niet van plan deze raketten te gebruiken om faciliteiten in Rusland aan te vallen", zegt de adviseur. "Onze partners weten waar hun wapens worden gebruikt." In heel Oekraïne zijn loopgraven gegraven. Met name in het zuiden en oosten van het land zijn het er veel, aan de frontlinies. Militairen hebben alle voorzieningen om het er dagenlang uit te houden. Verslaggever Sander van Hoorn laat zien hoe zo'n loopgraaf eruit ziet in Kryvyi Rih, in het zuiden van Oekraïne: Oekraïense troepen zeggen flinke vooruitgang te hebben geboekt bij een offensief in de regio rond de stad Cherson. "In de regio Cherson hebben de strijdkrachten 8 kilometer bezet gebied bevrijd", meldde de lokale defensie-eenheid gisteren op Telegram. Oekraïense troepen begonnen hun offensief afgelopen weekend vanuit het noorden. Sindsdien is er weinig informatie over de operatie naar buiten gekomen. Twee dagen geleden meldde het Institute for the Study of War (ISW) in zijn dagelijkse rapport over de oorlog dat de Russen kwetsbaar zijn in de regio rond Cherson. Dat komt door hun focus op de stad Severodonetsk en de gevechten in de Donbas-regio. De Oekraïense president Zelensky zei vannacht dat zijn troepen ook in Severodonetsk "enig succes" hebben geboekt. "Maar het is te vroeg om conclusies te trekken. Het is daar nu zo moeilijk." Gisteren zei Zelensky dat Rusland ongeveer 20 procent van het Oekraïense grondgebied heeft bezet. De Senegalese president Macky Sall spreekt vandaag namens de Afrikaanse Unie in het Russische Sotsji met zijn ambtgenoot Vladimir Poetin. Hij wil namens het Afrikaanse continent aandringen op een oplossing voor het uitvallen van de export richting Afrika van vooral graan en kunstmest als gevolg van de oorlog in Oekraïne. Sall noemde het tekort aan kunstmest en tarwe door de oorlog in Oekraïne vorige week "alarmerend" voor de voedselvoorziening in Afrika. Afrika is voor zijn voedselzekerheid erg afhankelijk van Rusland en Oekraïne, die samen de graanschuur van Europa worden genoemd.  Er ligt volgens Brussel ruim 20 miljoen ton graan in Oekraïne te wachten op transport naar het buitenland. De EU helpt Oekraïne om dit op alternatieve wijze het land uit te krijgen, over de weg en per trein. Maar dat is ingewikkeld en duur. Welkom in het liveblog over de oorlog in Oekraïne. Het blog van gisteren vind je hier terug.||https://nos.nl/liveblog/2431258-afrikaanse-unie-gerustgesteld-na-toezeggingen-van-poetin-duits-parlement-stemt-in-met-100-miljard-euro-voor-defensie
2022-06-04||Ministerie zet verdachte oud-Louvre-directeur op zijspoor|| Het Franse ministerie van Cultuur heeft voormalig Louvre-directeur Jean-Luc Martinez op non-actief gesteld. Aanleiding zijn de beschuldigingen aan zijn adres van corruptie en betrokkenheid bij kunstroof. Martinez was van 2013 tot 2021 directeur van het museum in Parijs. Vorige week werd bekend dat hij officieel als verdachte is aangemerkt in een onderzoek naar aankopen door het Louvre-filiaal in Abu Dhabi. Het gaat om Egyptische archeologische vondsten, waaronder een grafsteen van de farao Toetanchamon. Justitie vermoedt dat de kunstschatten zijn gestolen tijdens de Arabische Lente en daarna door het Louvre zijn gekocht met behulp van vervalste papieren. Toenmalig directeur Martinez zou daarvan hebben geweten. In de zaak worden meer mensen verdacht. Het ministerie van Cultuur, dat Martinez na diens Louvre-tijd aanstelde als ambassadeur voor het behoud van werelderfgoed, heeft hem nu hangende het onderzoek uit zijn functie ontheven. De 58-jarige Martinez spreekt alle beschuldigingen tegen.||https://nos.nl/artikel/2431387-ministerie-zet-verdachte-oud-louvre-directeur-op-zijspoor
2022-06-04||Utrechter vast na vondst wapens en nazi-spullen|| In Utrecht is een man aangehouden die wapens en nazi-spullen in zijn huis had liggen. Het gaat onder meer om werpsterren, een kruisboog, gasdrukwapens en een vlag met een hakenkruis. De 30-jarige man trok de aandacht van de politie toen hij op de A12 in de buurt van Gouda te hard reed in zijn bestelbusje. Hij werd aan de kant gezet en daarbij werden harddrugs en twee 9mm-patronen gevonden. Vervolgens werd ook het huis van de man in Utrecht doorzocht. De politie doet onderzoek naar de herkomst van de daar gevonden wapens. In afwachting daarvan is de man vastgezet.||https://nos.nl/artikel/2431385-utrechter-vast-na-vondst-wapens-en-nazi-spullen
