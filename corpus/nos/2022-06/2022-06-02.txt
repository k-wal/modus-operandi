2022-06-02||Amber Heard in beroep in zaak tegen Johnny Depp|| Actrice Amber Heard gaat in beroep tegen de uitspraak van de rechtbank in Virginia gisteren in het conflict met haar ex Johnny Depp. Volgens een van haar advocaten heeft het juridische team van de acteur een "enorme hoeveelheid bewijsmateriaal" buiten de zaak gehouden. Ze hoopt dat dit materiaal in hoger beroep wel wordt toegelaten. Heard schreef in 2018 in een opinieartikel in The Washington Post dat ze slachtoffer was van huiselijk geweld. De naam van de dader noemde ze niet, maar het was al snel duidelijk dat ze Depp beschuldigde, van wie ze in 2015 gescheiden was. Depp sleepte haar voor de rechter omdat hij naar eigen zeggen geen werk meer kreeg en eiste 50 miljoen dollar. De rechtbank in Virginia oordeelde in zijn voordeel: Heard moet hem 10 miljoen dollar betalen, hij haar 2 miljoen dollar. Heards advocaat wijst erop dat het bewijsmateriaal waarop zij doelt eerder in het Verenigd Koninkrijk wel is toegelaten. Dat was in een zaak die Depp in 2020 tegen The Sun had aangespannen, waarin hij een vrouwenmishandelaar was genoemd. Depp verloor die zaak omdat de rechter oordeelde dat het geweld van Depp tegen Heard grotendeels was bewezen. Volgens Heards advocaat heeft het kamp-Depp van die zaak geleerd. "Ze dachten: we moeten Amber demoniseren en dit bewijs uit de zaak zien te houden." Ze heeft kritiek op de jury in de rechtbank die volgens haar "in verwarring gebracht" is.||https://nos.nl/artikel/2431239-amber-heard-in-beroep-in-zaak-tegen-johnny-depp
2022-06-02||Na mislukte roof hangt Monet weer in Zaans Museum, maar wel achter dik glas|| Het schilderij De Voorzaan en de Westerhem van Claude Monet, dat vorig jaar uit het Zaans Museum tijdens een mislukte kunstroof van de muur werd getrokken, hangt weer op zijn plek. Wel hangt het kunstwerk nu achter dik glas. Een man trok vorig jaar augustus het doek onder het oog van bezoekers van de muur en liep ermee naar buiten. Daar stond een medeverdachte hem op te wachten. Toen ze op een scooter wilden vluchten, hielden omstanders hen tegen. De medeverdachte schoot daarbij meerdere keren op de grond, vlak bij de voeten van een omstander. Die slaagde er desondanks in de Monet af te pakken, waarna het tweetal ervandoor ging. De 49-jarige man die het werk van de muur trok, meldde zich een maand later bij de politie en kreeg vorige maand vier jaar cel voor de mislukte roof. Het Zaans Museum kocht Monets De Voorzaan en de Westerhem in 2015 voor zo'n 1,5 miljoen euro. De Franse kunstenaar maakte het schilderij in 1871 toen hij een aantal maanden in Zaandam verbleef. Om een nieuwe diefstal te voorkomen is het schilderij stevig aan de muur bevestigd en hangt het nu achter dik glas. "Hij hangt nu in een beveiligde vitrine. Voorwaarde was wel dat je alsnog dicht bij het kunstwerk zou kunnen komen", zegt directeur Marieke Verweij van het Zaans Museum tegen NH Nieuws. "Ik vind zelf wel dat dat goed is gelukt." Tijdens de poging om het schilderij te stelen, raakte de lijst van het schilderij dusdanig beschadigd dat het eerst gerestaureerd moest worden. Hoofd museale zaken van het museum, Martine Verstraete, kan precies aanwijzen waar het stuk beschadigd was. "Het is een lijst van gips en hout en dat is kwetsbaar", vertelt ze. De omhulzing is belangrijk omdat het de originele lijst is die Monet liet maken voor het schilderij. Verstraete vindt het jammer dat het schilderij nu achter glas hangt. "Anderzijds kun je er nu juist heel erg dichtbij komen omdat hij achter glas zit. Dus je kunt er nu eigenlijk dichterbij kijken." Ook de zaal waar het kunstwerk hangt is gerenoveerd. Naast het schilderij zijn er veel meer werken te zien die in de Zaanstreek gemaakt zijn. Verweij zegt dat het kunstwerk opzettelijk sinds vandaag weer te zien is voor het publiek. Vandaag is het precies 151 jaar geleden dat Monet begon met zijn werk in Zaandam. "We hebben van de nood een deugd gemaakt en combineren hedendaags werk met de oude Monet." Ze is dan ook heel blij dat het schilderij weer in het museum hangt. "Dit is waar hij thuishoort".||https://nos.nl/artikel/2431232-na-mislukte-roof-hangt-monet-weer-in-zaans-museum-maar-wel-achter-dik-glas
2022-06-02||Twee doden gevonden in huis in Den Bosch|| In een huis in Den Bosch zijn vanavond twee doden gevonden. Dat meldt de politie. De lichamen werden rond 20.00 uur gevonden. Verder is er nog veel onduidelijk. "Wat er is gebeurd, gaan we nu onderzoeken", zegt een woordvoerder van de politie tegen Omroep Brabant. "We onderzoeken of er sprake is van een misdrijf. We houden alle scenario's open." Volgens de omroep alarmeerde een buurtbewoner de politie, omdat buren al enige tijd niets van de bewoners hadden gehoord. Volgens een buurtbewoner wonen in het huis een moeder en haar dochter. Bij de woning heeft de politie een tent geplaatst. De woning bevindt zich in een woonwijk in het noorden van Den Bosch, niet ver van de A2.||https://nos.nl/artikel/2431231-twee-doden-gevonden-in-huis-in-den-bosch
2022-06-02||Gauff aangedaan door schietpartijen: 'Hoe kan ik stress voelen voor de finale?'|| Peace, end gun violence (Vrede, stop wapengeweld, red.). Die woorden schreef Coco Gauff met een dikke witte viltstift op de camera na haar zege op Martina Trevisan in de halve finale van Roland Garros. De pas 18-jarige Amerikaanse tennisster had net het hoogtepunt van haar carrière beleefd door voor het eerst de finale van een grandslam te bereiken. Toch was ze met haar hoofd vooral bij de reeks gewelddadige incidenten in haar vaderland. Even later op de persconferentie in Parijs ging het nauwelijks over tennis, maar vooral over de recente schietpartijen in de Verenigde Staten. Gauff vertelde geen last te hebben van zenuwen voor de finale van zaterdag, waarin ze speelt tegen Iga Swiatek, de nummer één van de wereld. "Ik denk dat ik nu in een stemming ben waarin het me niets uitmaakt", vertelde Gauff, die op 15-jarige leeftijd haar grandslamdebuut maakte en al jaren te boek staat als toptalent. "Wat de afloop van de finale ook wordt, ik zal hoe dan ook blij zijn. En mijn ouders zullen toch wel van me blijven houden. Ik leef er gewoon naartoe als naar elke andere wedstrijd." "Ja natuurlijk, het is een grandslamfinale, maar er zijn zoveel dingen gaande in de wereld momenteel", mijmerde Gauff. "Met name in de Verenigde Staten. Hoe kan ik dan gaan stressen over een tenniswedstrijd?" Hoewel uit peilingen blijkt dat de meerderheid van de Amerikaanse bevolking voorstander is van een strengere wapenwet, wil de politiek die vooralsnog niet doorvoeren. Diverse vooraanstaande Amerikanen spraken daar hun onvrede al over uit. Onder hen ook basketbalcoach Steve Kerr (zie video hieronder). Woensdag vond de laatste grote schietpartij plaats in de Verenigde Staten. Vier mensen werden doodgeschoten bij een ziekenhuis in Tulsa, Oklahoma. Eind mei kwamen negentien kinderen en twee leraren om bij een schietpartij op een school in Uvalde, Texas. En bij een supermarkt in Buffalo (in de staat New York) vonden tien mensen de dood nadat een schutter het vuur op hen had geopend.||https://nos.nl/artikel/2431230-gauff-aangedaan-door-schietpartijen-hoe-kan-ik-stress-voelen-voor-de-finale
2022-06-02||Impact corona nog steeds zichtbaar in de klas|| Corona lijkt alweer even geleden. Toch merken ze in het onderwijs de gevolgen nog steeds. Dan gaat het niet om leerachterstanden, maar om veranderd gedrag van leerlingen. Door schoolsluitingen en onderwijs op afstand zagen leerlingen elkaar de afgelopen schooljaren minder. Bij een deel van de leerlingen leidde dit tot ander gedrag. Op de middelbare school Pantarijn in Kesteren zien docenten dat er meer akkefietjes zijn op school. Het type ruzies dat normaal gesproken in de onderbouw plaatsvindt, zien ze daar nog steeds in de bovenbouw. "Er is meer onrust onder kinderen, doordat de basis van omgangsvormen is vervaagd", zegt zorgcoördinator van de school Lisette Lindeman. "Er is een nieuwe norm ontstaan waar het stoere gedrag interessanter werd." Ook zijn kinderen sneller overprikkeld, merkt Lindeman. Ze ervaren het naar school gaan als te veel en te druk. Dit heeft volgens de coördinator een negatieve invloed op de schoolprestaties. "Leerlingen gaan minder makkelijk aan het werk, ze zijn meer met elkaar bezig, op zoek naar hun telefoon of afleiding omdat ze dat thuis ook hadden", zegt ze. Ook hebben leerlingen minder goed leren doorzetten. "Als het even moeilijk wordt, geven ze makkelijker op." Volgens de zorgcoördinator zijn er hierdoor op dit moment meer thuiszitters en semi-thuiszitters. Of dit door corona komt, is niet met zekerheid te zeggen. Lindeman hoort wel dezelfde geluiden van collega's op andere scholen. Neuropsycholoog Jelle Jolles schrijft het veranderende gedrag toe aan de coronaperiode. "Ze hebben weinig contact gehad, en daardoor is er te weinig feedback geweest", aldus Jolles. "Maar die feedback van je omgeving, in het bijzonder van leeftijdsgenoten, is nodig om te ervaren: o dat moet ik wel doen, dat moet ik niet doen." Het is volgens Jolles van belang dat onderwijsinstellingen de tijd nemen om aan de sociale contacten te werken. Daar kunnen in het voortgezet onderwijs mentorlessen voor worden gebruikt. Groepen van leerlingen met elkaar laten praten over dingen die hen bezighouden, zodat ze elkaar feedback kunnen geven. Op de school in Kesteren komt er volgend jaar in elk geval een extra mentoruur. Ook hebben docenten extra trainingen pedagogische vaardigheden gekregen. Deze zijn betaald uit het Nationaal Programma Onderwijs, dat is opgezet om door corona veroorzaakte achterstanden in het onderwijs weg te werken. CNV Onderwijs roept op om scholen de ruimte te geven om te doen wat in het belang van de leerling is. Dat kan betekenen dat een leerling een zogenaamd bonusjaar krijgt als dat nodig is. Volgens de vakbond is dat nu nog niet mogelijk omdat scholen door de onderwijsinspectie beoordeeld worden op de prestaties van de leerlingen. Hierdoor ligt er druk op de scholen om leerlingen over te laten gaan naar een volgend jaar terwijl het beter zou zijn als ze langer de tijd krijgen voor een leerjaar. Het ministerie van Onderwijs denkt na over een oplossing. Zo wordt gedacht aan een tussenjaar na het primair onderwijs, een groep 9. Ook een vijfjarig vmbo en zesjarige havo worden overwogen. Het is niet bekend wanneer hierover wordt besloten.||https://nos.nl/artikel/2431229-impact-corona-nog-steeds-zichtbaar-in-de-klas
2022-06-02||Schutter ziekenhuis Tulsa schoot arts dood vanwege pijn na operatie|| De man die gisteravond in een ziekenhuis in de Amerikaanse stad Tulsa (Oklahoma) vier mensen doodschoot, had het onder anderen voorzien op een arts die hij de schuld gaf vanwege aanhoudende rugpijn na een operatie. De lokale politie heeft dat bekendgemaakt. De 45-jarige man drong gisteravond het St. Francis Hospital binnen en opende het vuur. Nadat hij vier mensen had doodgeschoten, doodde hij zichzelf. De politie vond een brief van de dader waarin hij bekendmaakte de arts te willen doden en iedereen die hem daarbij in de weg stond. Bij de aanval kwamen de betreffende arts, een andere arts, een receptioniste en een patiënt van het ziekenhuis om het leven. De man had eerder al herhaaldelijk het ziekenhuis gebeld en zich beklaagd over de dokter. Cliff Robertson, de directeur van het ziekenhuis, noemt de arts die doelwit was "een volmaakte man van wie we allemaal iets zouden kunnen leren".||https://nos.nl/artikel/2431228-schutter-ziekenhuis-tulsa-schoot-arts-dood-vanwege-pijn-na-operatie
2022-06-02||Step gevonden in zoektocht naar vermiste Limburgse jongen Gino (9)|| In het onderzoek naar de vermiste Limburgse jongen Gino (9) heeft de politie een step gevonden. De step lag op het parkeerterrein van een sportaccommodatie in Landgraaf, ongeveer 5 kilometer van de plek waar Gino woensdagavond verdween. De step lijkt volgens de politie erg op het exemplaar dat het jongetje bij zich had. De politie heeft het parkeerterrein afgezet met linten. De burgemeester van Kerkrade leeft mee met de familie van Gino: Gino, die uit Maastricht komt, werd woensdagavond tussen 19.30 en 20.30 uur voor het laatst gezien bij een speeltuin aan de Hertogenlaan en Zonstraat in Kerkrade. De politie sloeg meteen groot alarm en liet gisteren een Amber Alert uitgaan. Naomi van der Straeten, een zus van Gino, vertelt hoe ze in Kerkrade lang naar hem hebben gezocht:||https://nos.nl/artikel/2431225-step-gevonden-in-zoektocht-naar-vermiste-limburgse-jongen-gino-9
2022-06-02||Mogelijk nieuw Nederlands forensisch team naar Oekraïne • Patriarch Kirill niet op sanctielijst|| NAVO-secretaris-generaal Stoltenberg heeft bij een bezoek aan de Amerikaanse president Biden opnieuw gewaarschuwd dat de oorlog in Oekraïne nog lang kan duren. "Oorlogen zijn onvoorspelbaar", zei hij. "Daarom moeten we ons op een lang traject voorbereiden." In de afgelopen maanden heeft zowel Rusland als Oekraïne zware verliezen geleden, maar het einde is nog niet in zicht. Stoltenberg verwacht dat de oorlog uiteindelijk aan de onderhandelingstafel wordt opgelost. Volgens hem moeten de NAVO-landen Oekraïne zo veel mogelijk steunen, zodat dat land bij onderhandelingen de best mogelijke uitgangspositie heeft. Minister Ollongren wil kijken of Nederland nog een keer een forensisch team naar Oekraïne kan sturen om onderzoek te doen naar oorlogsmisdrijven. "Maar graag in afstemming met andere landen. Dus wanneer en hoe we dat precies gaan doen, dat moeten we nog bespreken." De minister zei dat bij terugkeer van het eerste team op de vliegbasis Eindhoven. Dat heeft op verzoek van het Internationaal Strafhof (ICC) in Den Haag bewijs verzameld om plegers van oorlogsmisdaden te vervolgen. Het team bestond uit dertig mensen: marechaussees, explosievenexperts en digitaal specialisten. Ze hebben in de omgeving van Kiev mortuaria bezocht, getuigenverklaringen opgenomen, filmbeelden geanalyseerd en ander sporenonderzoek gedaan. Een van hen, een marechaussee, zei dat hij geschrokken was van de vernietiging, vooral buiten de hoofdstad Kiev. "Veelal zie je toch dat het civiele doelen zijn, dat het gewoon flats zijn of huizen die door een raket van een vliegtuig of door artilleriebeschietingen of wat voor beschietingen dan ook zijn geraakt." Wat ze precies hebben gevonden, mag hij niet zeggen. Het materiaal moet nog worden geanalyseerd. Hij wil graag terug, omdat hij het werk daar heel zinvol vindt. De Amerikaanse regering heeft opnieuw sancties opgelegd aan vooraanstaande Russen. Een van de personen die op de sanctielijst zijn geplaatst is de cellist Sergej Roldoegin, een jeugdvriend van Poetin die zijn bezittingen in het buitenland zou beheren. Anderen zijn de Russische miljardairs God Nisanov en Aleksej Mordasjov. "Russische elites, en ook president Poetin, zijn afhankelijk van complexe netwerken om hun rijkdom en bezittingen te verbergen, te verplaatsen en te behouden", zegt het Amerikaanse ministerie van Financiën. "We gaan door met het opleggen van sancties en het blootleggen van corrupte netwerken waarmee zij zich verrijken." Ook is beslag gelegd op een superjachtenmakelaardij in Monaco en twee superjachten die met Poetin in verband worden gebracht. De Turkse wapenfabrikant Baykar schenkt een militaire drone van het type Bayraktar TB2 aan Oekraïne. De bevolking van Litouwen had in een paar dagen tijd bijna 6 miljoen euro voor zo'n drone bijeengebracht. De Litouwse minister van Defensie reisde daarop naar Turkije om het contract te tekenen. Hij kreeg daar te horen dat de wapenfabrikant zo onder de indruk was, dat besloten werd om een drone weg te geven. Van de inzamelingsactie gaat nu 1,5 miljoen euro naar de aankoop van munitie van de drone, de rest is voor humanitaire hulp voor Oekraïne bestemd. De EU ziet toch af van sancties tegen het hoofd van de Russisch-orthodoxe kerk. Diplomaten zeiden tegen journalisten van verschillende persbureaus dat patriarch Kirills naam ontbreekt in het nieuwe pakket met maatregelen die de EU tegen Rusland wil afkondigen. Kirill stond aanvankelijk wel op de lijst van personen die gestraft zouden worden vanwege hun steun aan president Poetin en de Russische invasie in Oekraïne. Maar de Hongaarse premier Orbán maakte deze week bezwaar. Hij stond erop dat Kirill eraf werd gehaald. Zo niet, dan zou Hongarije het nieuwe sanctiepakket blokkeren. In het zesde sanctiepakket stelt de EU een olieboycot tegen Rusland in. Volgens Commissievoorzitter Von der Leyen verminderen de EU-landen de olie-import uit Rusland met 90 procent. Andere onderdelen van dit pakket zijn de afsluiting van de grootste Russische bank, de Sberbank, van het internationale betalingssysteem Swift en een boycot van Russische nieuwszenders. De gemeenteraad van Marioepol zegt dat ambtenaren en vrijwilligers die weigeren samen te werken met de Russen worden geëxecuteerd of in de gevangenis worden gegooid, zegt de raad in een bericht op Telegram. Een van de executies zou zijn uitgevoerd door een vuurpeloton. Tientallen vrijwilligers die in maart en april burgers hebben geholpen de stad te ontvluchten en voedsel en water hebben geleverd, hebben celstraf gekregen. Een burgemeester van een dorpje in de regio zou zijn veroordeeld tot tien jaar cel door "een neprechtbank" van de afvallige regio Donetsk. Het aantal inwoners in de Oekraïense regio Donetsk is door de oorlog in het land van 1,67 miljoen gekrompen naar zo'n 340.000. Gouverneur Pavlo Kirilenko meldde die cijfers woensdag, ruim drie maanden na het begin van de Russische invasie. Russische troepen in het oosten van Oekraïne, waar de regio's Donetsk en Loegansk de Donbas vormen, proberen verder op te rukken. Na de inname van de havenstad Marioepol in het zuiden van Donetsk zijn de steden Kramatorsk en Slovjansk de belangrijkste doelen van het Russische leger geworden, aldus Kirilenko. Momenteel wordt er hevig gestreden om Severonodetsk. Het grootste deel van die stad is in handen van Rusland. Oekraïene zegt het afgelopen nacht tegenaanvallen heeft uitgevoerd. Vanwege de oorlog zijn miljoenen Oekraïners op de vlucht geslagen. Van de 6,8 miljoen mensen die sinds 24 februari Oekraïne hebben verlaten, zijn er 2,9 miljoen via buurlanden doorgereisd naar andere landen in Europa. Cijfers van de Verenigde Naties laten ook zien dat ruim 2,2 miljoen vluchtelingen ook weer zijn teruggekeerd naar hun thuisland. Het Kremlin heeft bevestigd dat Valentin Joemasjev, de schoonzoon van de voormalige Russische leider Boris Jeltsin, is gestopt als adviseur van president Poetin. Joemasjev was onbetaald adviseur. Hij had maar beperkte invloed op de besluitvorming van Poetin, meldt persbureau Reuters. Maar hij vertegenwoordigde wel een van de laatste schakels binnen de regering-Poetin met zijn voorganger. Jeltsin stond voor een periode van liberale hervormingen en de openstelling van Rusland naar het Westen. Onder Jeltsin, die van 1991 tot 1999 president van Rusland was, was Joemasjev adviseur van het Kremlin en later stafchef. Hij is getrouwd met Jeltsins dochter Tatjana. Ondanks een verschil van visie tussen de twee Russische leiders, heeft Poetin banden met de voormalige eerste familie behouden. Een woordvoerder van het Kremlin zegt vandaag dat Joemasjev een maand geleden vrijwillig is gestopt als adviseur. Rusland bezet nu ongeveer 20 procent van het Oekraïense grondgebied. Dat heeft de Oekraïense president Zelensky vandaag in een videotoespraak tegen het Luxemburgse parlement gezegd. "We moeten ons verdedigen tegen bijna het hele Russische leger. Alle gevechtsklare Russische militaire eenheden zijn betrokken bij deze agressie", zei hij. Hij voegde eraan toe dat de frontlinie nu uitgestrekt is over meer dan 1000 kilometer. Oekraïne roept samen met internationale partners op tot een door de VN gesteunde missie in de Zwarte Zee. Alleen door scheepvaartroutes te herstellen kan de export van Oekraïense landbouwproducten weer op gang gebracht worden, zegt een woordvoerder van het ministerie van Buitenlandse Zaken. Zeker 20.000.000.000 kilo graan ligt in Oekraïne te wachten om de wereld te voeden. Door de Russische blokkade van de Zwarte Zee kan het nu nergens heen. Dit verergert de wereldwijde voedselcrisis. Oekraïne roept landen die niet zeker zijn van hun voedselvoorziening op om hun contacten met Moskou te gebruiken om opheffing van de blokkade af te dwingen, en de oorlog te beëindigen. Het Russische ministerie van Buitenlandse Zaken zegt dat het besluit van de Europese Unie om Russische olie te boycotten de wereldwijde energiemarkten waarschijnlijk zal destabiliseren. "Brussel en zijn politieke sponsors in Washington dragen de volledige verantwoordelijkheid voor het risico op verergering van de wereldwijde voedsel- en energiekwesties die de onwettige acties van de Europese Unie hebben veroorzaakt", zegt het ministerie in een verklaring. Aan het begin van deze week hebben de EU-lidstaten een politiek akkoord bereikt over een invoerverbod van Russische aardolie die over zee wordt aangevoerd. De boycot op tankerolie gaat aan het einde van dit jaar in. De boycot betreft zo'n drie kwart van de olie die Rusland naar de EU exporteert. Het doel is het raken van de Russische oorlogskas. Met de boycot staat de EU niet alleen: de VS kondigde eerder al een verbod aan en het Verenigd Koninkrijk heeft zulke plannen ook in de pijplijn. Het Oekraïense leger heeft een reeks tegenaanvallen uitgevoerd in Severodonetsk, maar Russische troepen hebben nog steeds "het grootste deel" van de stad in handen. Dat zegt een regionale Oekraïense militaire functionaris. Severodonetsk is een van de laatst overgebleven bolwerken van Oekraïne in de oostelijke regio van Loehansk. Het hoofd van het militaire bestuur van Loehansk zegt dat Russische troepen afgelopen nacht geen vooruitgang hebben geboekt in de stad in hun poging Severodonetsk te veroveren, ondanks Russische beweringen dat ze de hele stad hebben ingenomen. Volgens Oekraïne strijden er 10.000 Russische troepen om de stad, die inmiddels grotendeels vernield is. Oekraïense troepen zouden een aantal Russische militairen hebben gevangen genomen bij een tegenoffensief in de stad. "Ze beheersen niet de hele stad, er wordt gevochten", klinkt het. Gisteren werd er gemeld dat de Russen 70 tot 80 procent van de stad in handen hebben. Ondertussen meldt het Russische ministerie van Defensie dat het leger een Oekraïense Su-25 straaljager heeft neergehaald in de regio van Mykolajiv. Berichten van beide kanten zijn door onafhankelijke waarnemers niet te verifiëren. Zeker 20.000.000.000 kilo graan ligt in Oekraïne te wachten om de wereld te voeden. Door de Russische blokkade van de Zwarte Zee moet deze enorme bulk tarwe, gerst en mais via weg en spoor het land uit worden geholpen, voornamelijk via Polen en Roemenië. Er wordt met man en macht gewerkt om zoveel mogelijk graan te exporteren, maar het blijkt een onmogelijke opdracht. De Oekraïense minister van Defensie Reznikov heeft de president Biden en het Amerikaanse leger bedankt voor het opnemen van vier M142 Himars-raketinstallaties en bijbehorende geavanceerde raketten in de volgende ronde wapenleveranties aan Oekraïne. De raketten hebben een bereik van maximaal zo'n 80 kilometer. Reznikov zegt dat "het hele land hier op heeft gewacht". "Onze samenwerking is sterker dan ooit! Bedankt", twittert hij. De Himars-raketinstallaties hebben een groter bereik dan alle wapens die de VS tot nu toe hebben geleverd aan Oekraïne. Het zal volgens het Pentagon minstens drie weken duren om de precisiewapens en getrainde troepen in positie te krijgen. Het Kremlin ziet de levering van de wapens als "directe provocatie". De Russische minister van Buitenlandse Zaken Lavrov zegt dat de levering van geavanceerde Amerikaanse raketsystemen aan Oekraïne het risico vergroot dat een "derde land" in het conflict wordt meegesleurd. "Wij zijn van mening dat de Verenigde Staten doelbewust olie op het vuur gooien", concludeerde een woordvoerder van het Kremlin toen hij naar de levering gevraagd werd. "De situatie in het oosten is echt moeilijk", aldus Zelensky. "Maar we houden onze verdedigingsposities." Dat zegt de Oekraïense president Zelensky tegen de Amerikaanse zender Newsmax. Hij zei nogmaals dat er elke dag tussen de zestig en honderd Oekraïense soldaten per dag sterven. Nog eens vijfhonderd raken gewond. Deze aantallen zijn door onafhankelijke waarnemers niet te verifiëren. Oekraïense troepen leveren hevige gevechten tegen Russische troepen die de regio Loehansk proberen te controleren. De afgelopen dagen rukten Russische troepen verder op in Severodonetsk, de stad die van groot strategisch en symbolisch belang is. Een lokale functionaris zei woensdag dat Russische troepen ongeveer 70 procent van de stad onder controle hebben. Er zijn nog maar 12.000 inwoners in de kapotgeschoten stad. Voor de oorlog waren dat er 100.000. Oekraïense militairen lopen daar het risico omsingeld te worden. Bruggen over de rivier Severski Donets zijn verwoest of liggen onder vuur.||https://nos.nl/liveblog/2431121-mogelijk-nieuw-nederlands-forensisch-team-naar-oekraine-patriarch-kirill-niet-op-sanctielijst
2022-06-02||Medewerkers Rode Kruis aangevallen in Mali, twee doden|| Bij een aanval in Mali op een auto met hulpverleners van het Rode Kruis zijn gisteren twee doden gevallen. Gewapende mannen op motoren openden zonder waarschuwing het vuur op het voertuig, zegt het Rode Kruis in een verklaring. In de auto zaten vier mensen. Een van de omgekomen medewerkers was in dienst van het Nederlandse Rode Kruis, maar volgens een woordvoerder gaat het niet om een Nederlander. De delegatie van het Nederlandse Rode Kruis in Mali bestond uit drie mensen, geen van allen uit Nederland. Het andere slachtoffer werkte voor het Malinese Rode Kruis. De hulpverleners waren onderweg naar de stad Kayes in het westen van het land. De regio wordt binnen Mali gezien als relatief veilig, maar na deze aanval heeft het Rode Kruis alle reizen van hulpverleners in het gebied voorlopig geschrapt. In veel delen van het land zijn jihadisten actief. Of die ook achter deze aanval zitten is onbekend; nog niemand heeft de verantwoordelijkheid opgeëist. Ook een konvooi van vredestroepen van de Verenigde Naties werd gisteren aangevallen. Daarbij viel één dode en drie mensen raakten gewond, in alle gevallen ging het om Jordaniërs. Volgens de VN was het al het vijfde incident in een week tijd. Mali worstelt al jaren met radicaal-islamitische terroristische groeperingen. Er zijn verschillende vredesmissies actief of actief geweest in het land, waaronder van de EU en van de Verenigde Naties. Frankrijk besloot dit jaar zijn troepen terug te trekken, vanwege slechte relaties met de militaire regering, die bijna twee jaar geleden de macht greep in Mali.||https://nos.nl/artikel/2431221-medewerkers-rode-kruis-aangevallen-in-mali-twee-doden
2022-06-02||Ook na een jaar nauwelijks auto's in parkeergarage Eindhoven|| Een parkeergarage in Eindhoven is ook een jaar na de opening nog altijd grotendeels ongebruikt. De garage aan de rand van de stad kostte ruim twintig miljoen euro, maar bijna niemand parkeert er zijn auto. De parkeergarage met vijf verdiepingen was bedoeld om het centrum van Eindhoven autoluwer te maken. Maar de afgelopen maanden parkeerden dagelijks gemiddeld slechts 29 mensen er hun auto. In totaal blijven volgens Omroep Brabant dagelijks 612 plekken leeg. Een half jaar geleden meldde de regionale omroep al dat de parkeergarage amper wordt gebruikt. Dat is nog steeds het geval. "De cijfers stijgen, maar ze stijgen wel heel weinig. Daar ben ik eerlijk in", zegt verantwoordelijk wethouder Monique List tegen de regionale omroep. Een half jaar geleden noemde de wethouder corona als een oorzaak voor de leegte. De vraag rijst waarom de mensen nu nog steeds weg blijven. "We weten dat het vinden van een P+R altijd een tijdje duurt", zegt List. "Daar moet op een gegeven moment een stijgende lijn komen." Het idee is dat wie bij de parkeergarage parkeert, daarna met de bus, deelscooter of elektrische fiets naar het centrum kan. Verkeersdeskundige Peter van der Waerden van de TU in Eindhoven denkt dat mensen juist hierdoor geen gebruik maken van de parkeergarage. "Het maken van een overstap van je eigen auto naar bijvoorbeeld een bus of een scooter is toch een drempel. Vooral als je daarvoor aparte kaartjes moet kopen." Daarnaast is het centrum van Eindhoven nu makkelijk met de auto te bereiken, vindt hij. "En er zijn ook voldoende parkeerplekken in parkeergarages en op straat." Volgens Van der Waerden moet de gemeente gerichter adverteren en diensten aanbieden. "Bijvoorbeeld de auto wassen terwijl je aan het winkelen bent. Of dat je aankopen na het shoppen bij de parkeergarage worden afgeleverd." De verkeersdeskundige adviseert verder de parkeertarieven in het centrum flink omhoog te gooien. Dan wordt goedkoper parkeren bij de P+R vanzelf aantrekkelijker. Wethouder List verwacht dat het binnenkort beter wordt. "Vanaf de zomer moeten de cijfers gaan stijgen. Dan begint bij ons het 'feestseizoen' met veel evenementen, zoals Guus Meeuwis. En in het najaar met de Dutch Design Week en GLOW." De wethouder erkent wel dat als de cijfers niet harder gaan stijgen er wel een probleem is. "Als het zo langzaam blijft stijgen, ga ik mij echt zorgen maken. Dan moeten we die communicatie anders gaan doen. Dan moeten we een heel goede analyse maken met misschien wel een enquête onder bezoekers. Waarom men daar niet parkeert", zegt ze. "Als de aantallen over vijf jaar nog zo zijn, dan kun je misschien zeggen dat het mislukt is. Dat ga ik nu niet zeggen."||https://nos.nl/artikel/2431219-ook-na-een-jaar-nauwelijks-auto-s-in-parkeergarage-eindhoven
2022-06-02||Al weken wateroverlast in Suriname, ondergelopen scholen moeten dicht|| In Suriname hebben inwoners al weken te kampen met wateroverlast. Volledige dorpen staan onder water, en ook grote delen van Paramaribo worden sinds enkele dagen getroffen door de gevolgen van hevige neerslag. Op sociale media gaan beelden rond van kinderen die in een ondergelopen klaslokaal les krijgen. Het ministerie van Onderwijs, Wetenschap en Cultuur heeft aan schoolleiders de instructie gegeven om ondergelopen scholen per direct te sluiten, meldt de lokale nieuwswebsite Waterkant. "Deze scholen moeten dicht, om te voorkomen dat kinderen in vies, besmet water moeten zitten. Ook septic tanks zijn ondergelopen en wij moeten onze kinderen beschermen tegen ziektes", zegt minister Levens tegen de website. Beelden van de wateroverlast: De regen van de afgelopen maanden leidde al eerder tot problemen bij de Afobaka-dam, noordelijk van het Brokopondo-stuwmeer. Vooral Paramaribo wordt nu flink getroffen. Afwateringsystemen zijn verouderd, en pompgemalen hebben te weinig capaciteit om de hevige en langdurige regens aan te kunnen. Volgens minister Nurmohamed van Openbare Werken kan het nog wel even duren voordat de problemen zijn opgelost: "Ontwatering is een dure grap, maar we zijn constant bezig om kanalen schoon te maken en goten te graven in buurten", zegt hij tegen de NOS. "Er ligt een plan met oplossingen om met name de pompcapaciteit op te voeren, alleen door de steeds extremere regens en de klimaatverandering moeten we meer aanpassingen doen." Het noorden van de stad ligt daarnaast dicht bij de zee, met extra risico op overstromingen tot gevolg. Daar zijn ook enkele nieuwe verkavelingsprojecten die nog geen goede afvoer hebben. Bepaalde straten in Noord-Paramaribo liggen bovendien lager, dus het water blijft hangen als er niet snel gepompt wordt. Probleem is dat er te weinig financiële middelen zijn om de capaciteit van de pompen op te voeren en afwateringspunten te maken bij de verkavelingsprojecten, zegt Nurmohamed, "terwijl de urgentie steeds groter wordt".||https://nos.nl/artikel/2431212-al-weken-wateroverlast-in-suriname-ondergelopen-scholen-moeten-dicht
2022-06-02||Poolse rechters zien weinig verbetering in positie onafhankelijke rechtspraak|| Rechters in Polen kunnen binnenkort na jarenlange protesten weer onafhankelijk hun werk doen, hoopt de Europese Commissie. Gisteren besloot de commissie daarom om, onder voorwaarden, miljarden aan bevroren steungeld vrij te geven. Maar Poolse kritische rechters zien voorlopig maar weinig verbetering. Het zorgde voor een wat ongemakkelijke persconferentie in Warschau vandaag. Ursula von der Leyen, voorzitter van de Europese Commissie, sprak met de Poolse president Duda en premier Morawiecki over wat Polen allemaal kan doen met de miljarden aan steungeld waarop het land weer aanspraak maakt. Polen krijgt het geld alleen als het een aantal aanpassingen doet om de rechtspraak onafhankelijker te maken. "Als dat lukt, is het vooruitgang. Maar we zijn er nog niet met de rechtstaat in Polen", aldus Von der Leyen. Premier Morawiecki leek zich minder zorgen te maken. "Onze oppositie is erin geslaagd om sommige ambtenaren in Brussel ervan te overtuigen dat hier de rechtsstaat wordt afgebroken. Natuurlijk is dit niet het geval." Journalisten die aan het eind van de persconferentie graag nog een kritische vraag hadden gesteld, kwamen niet meer aan de beurt. "Dit is verraad van al die mensen die de straat op gingen en dachten dat ze opkwamen voor Europese waarden", aldus rechter Igor Tuleya. In zijn kleine appartement in Warschau, dat er door de met boeken gevulde wanden meer uitziet als een grote boekenkast, hangt een paar rode bokshandschoenen. Ze zijn versierd met handtekeningen van collega-rechters, als steunbetuiging. Eronder hangt zijn paars-zwarte toga, ingepakt. Die kan hij allang niet meer dragen. Tuleya is in Polen uitgegroeid tot boegbeeld van de strijd tegen politieke inmenging in de rechtspraak. Hij verloor zijn baan nadat de omstreden tuchtraad die sinds 2018 in Polen actief is, had geoordeeld dat zijn werk niet deugde. Dat oordeel draaide om een gebeurtenis enkele jaren geleden, bij een belangrijke stemming in het Poolse parlement. De locatie van de stemming werd plotseling veranderd, waardoor leden van de oppositie zeiden dat ze letterlijk werden buitengesloten en niet konden stemmen. De verandering was een mogelijk strafbare actie, die naar het oordeel van Tuleya onderzocht moest worden. Hij werd geschorst door de tuchtraad. Die kan rechters en aanklagers straffen en ontslaan als ze uitspraken doen die de Poolse regering slecht uitkomen. In de raad zitten mensen die door de regering worden aangewezen. Tuleya is niet de enige die wordt aangepakt. "Er zijn meer dan 150 procedures gestart tegen Poolse rechters en openbaar aanklagers", vertelt Michal Wawrykiewicz in zijn kantoor, op een steenworp afstand van het parlement. Hij is een van de advocaten van de activistische stichting Vrije Rechtbanken, die rechters zoals Tuleya bijstaat in hun procedures. De plannen die de Poolse regering nu presenteert om de rechtspraak onafhankelijk te maken, en toegang te krijgen tot miljarden aan Europees steungeld, zijn volgens Wawrykiewicz niet voldoende. Het probleem is hiermee niet opgelost, zegt hij. Zo wijzen critici erop dat de eisen die de Europese Commissie aan de Poolse plannen stelt, minder ver gaan dan je op basis van vonnissen van het Europees Hof mag verwachten. Er staat bovendien niets in over de Raad voor de Rechtspraak, die moet toezien op de onafhankelijkheid van rechters en de rechterlijke macht, maar volgens critici zelf niet onafhankelijk is. Polen ligt al een tijdje op ramkoers met de EU. NOS op 3 maakte eerder deze uitleg over de verhouding tussen Warschau en Brussel: En wat er wel wordt aangepast, is vooral cosmetisch, is ook de kritiek uit de Poolse oppositie. De regering belooft de tuchtkamer af te schaffen, een eis van de Europese Commissie. En de rechters die hun baan hebben verloren, moeten die terugkrijgen. Maar de door de politiek aangewezen rechters van de tuchtkamer zijn daarmee niet verdwenen, zegt Wawrykiewicz. Hij wijst erop dat een nieuwe kamer komt, de zogeheten Kamer voor Beroepsaansprakelijkheid. Daar kunnen ze opnieuw een plek krijgen. De Poolse president zal volgens de huidige plannen de rechters van die nieuwe kamer aanwijzen. Rechters zoals Igor Tuleya die hun baan terug willen, moeten een aanvraag doen bij de nieuwe kamer om hun werk terug te krijgen. Wawrykiewicz: "Ze moeten smeken om vergeving, wat volledig absurd is." Ook Tuleya zelf is sceptisch over die nieuwe kamer. "Je kunt een bordeel wel een liefdespaleis noemen, het blijft een bordeel." Het feit dat Von der Leyen naar Polen is gekomen voor een persconferentie over het vrijgeven van het geld, vindt hij niet hoopgevend. "Het zal door de regering worden geïnterpreteerd als groen licht van de commissie. En als bewijs van haar zwakte." Hij verwacht dat Polen het geld nu sowieso zal krijgen, ook als er maar weinig vooruitgang geboekt wordt. En dat zijn toga nog wel even in de kast blijft hangen.||https://nos.nl/artikel/2431210-poolse-rechters-zien-weinig-verbetering-in-positie-onafhankelijke-rechtspraak
2022-06-02||Streep door beoogde coalitie in Zeeuwse Reimerswaal vanwege genderkwestie|| Het beoogde college van burgemeester en wethouders van de Zeeuwse gemeente Reimerswaal kan niet van start gaan. Beoogd wethouder Kees Verburg (PvdA) heeft zich teruggetrokken omdat hij zich niet gesteund voelt door zijn fractie. Aanleiding voor het vertrek is onenigheid over een passage in het nieuwe bestuursakkoord tussen PvdA, SGP en de lokale partij Leefbaar Reimerswaal. In het akkoord staat: "Al onze werknemers en inwoners mogen rekenen op gelijke behandeling, ongeacht hun achtergrond en maatschappelijke status. We gaan respectvol om met diversiteit. Ook verschillen tussen man en vrouw mogen er zijn. We gaan niet mee in de trend om alle inwoners genderneutraal te benaderen." Met name de laatste zin kon rekenen op weerstand van oppositiepartijen, belangenorganisaties van de lhbti-gemeenschap maar ook van PvdA-raadslid Marjolein Sinke-Oele. De zin is volgens het raadslid discriminerend en daarom weigert ze het coalitieakkoord te steunen. Verburg wil niet in de coalitie stappen met een verdeelde fractie en heeft zich daarom teruggetrokken. De PvdA heeft twee zetels in Reimerswaal. Verburg zegt teleurgesteld te zijn. In een verklaring schrijft hij dat hij vindt dat er een "mooi en sociaal coalitieakkoord" lag waar veel sociale punten van de PvdA in waren opgenomen. Hij vindt de omstreden zin niet discriminerend, omdat er niet staat dat er mensen worden uitgesloten. "De PvdA zal de komende vier jaar weer oppositiepartij zijn", aldus Verburg. De partij heeft geen andere kandidaat-wethouder, schrijft Omroep Zeeland. Dat betekent dat SGP en Leefbaar Reimerswaal op zoek moeten naar een nieuwe coalitiepartner of dat de partijen met zijn tweeën verder moeten. SGP en Leefbaar Reimerswaal hebben samen twaalf van de negentien zetels in de raad.||https://nos.nl/artikel/2431201-streep-door-beoogde-coalitie-in-zeeuwse-reimerswaal-vanwege-genderkwestie
2022-06-02||'Voorkeursbehandeling voor leden koninklijke familie bij Defensie'|| Verschillende leden van de koninklijke familie zijn voorgetrokken bij Defensie of hebben hun invloed ingezet om anderen te bevoordelen, melden het BNNVARA-programma BOOS en Vrij Nederland. Samen deden ze onderzoek naar de relatie tussen de Oranjes en de krijgsmacht. Pieter van Vollenhoven, de man van prinses Margriet, kreeg in 2019 de rang van commodore titulair toebedeeld bij de Luchtmacht, een rang op het niveau van opperofficier. In tegenstelling tot anderen met die titel is Van Vollenhoven nooit op uitzending geweest. Zijn zoon Pieter-Christiaan wendde in 2006 zijn invloed aan om enkele militairen een hogere rang te geven dan hun collega's die exact hetzelfde werk deden. Vier ambassadeliaisons werden kapitein, zes anderen majoor. De majoors verdienden ongeveer 1000 euro per maand meer, schrijft Vrij Nederland. Pieter-Christiaan, die werkte bij de Directie Operaties van de Koninklijke Marechaussee, zou de hogere rang voor de zes persoonlijk beloofd hebben, terwijl hij dat helemaal niet mocht. De afdeling personeelszaken van Defensie riep hem ter verantwoording. In 2014 werden de vier kapiteins na jarenlang procederen eindelijk gecompenseerd. Een zoon van prins Maurits, tevens kleinzoon van Pieter van Vollenhoven werd binnen een jaar nadat hij in dienst trad bevorderd tot officier. Lucas van Lippe-Biesterfeld van Vollenhoven had geen vaktechnische opleiding gevolgd, wat wel een voorwaarde is binnen Defensie om een dergelijke rang te kunnen krijgen. De Rijksvoorlichtingsdienst (RVD) wil tegenover persbureau ANP niet inhoudelijk op de bevindingen reageren. Wel stelt de RVD dat er een "lange historische band is tussen de koninklijke familie en Defensie". "De band gaat al eeuwen terug. Vroeger waren leden van de koninklijke familie zelfs legeraanvoerder. Die band is heel belangrijk voor de koninklijke familie." Defensie zegt in een reactie dat er met uitzondering van de koning, die als lid van de regering geen actieve militair kan zijn, geen speciale regels gelden voor leden van de koninklijke familie. Voor hen "gelden de regels die voor iedereen gelden". De toekenning van de rang aan Pieter van Vollenhoven is volgens Defensie "geen bevordering, maar een bijzonder eerbewijs". Iemand die veel heeft betekend voor de krijgsmacht, kan zo'n titel krijgen, stelt het ministerie. Volgens Defensie heeft Pieter-Christiaan geen directe invloed gehad op de bevordering van zes ambassadeliaisons tot kapitein: "De prins heeft vanuit zijn functie als beleidsmedewerker bij de KMAR in opdracht van de Directeur Operatiën KMAR conceptfunctieomschrijvingen geschreven voor liaisons op verschillende ambassadeposten." Over de loopbaan van Lucas van Lippe-Biesterfeld van Vollenhoven zegt Defensie: "Vanwege het belang dat Defensie toekent aan de historische relatie met de koninklijke familie heeft de Koninklijke Landmacht voor hem een traject opgesteld voor een aanstelling als reserveofficier." Volgens Defensie stond het ontbreken van een vaktechnische opleiding "een tewerkstelling in een algemene functie, met het oog op het opdoen van praktijkervaring binnen de landmacht, niet in de weg", en was er sprake van "maatwerk" zoals vaker gebeurt.||https://nos.nl/artikel/2431200-voorkeursbehandeling-voor-leden-koninklijke-familie-bij-defensie
2022-06-02||Reizigers pas vier uur voor vertrek welkom in vertrekhal Schiphol|| Passagiers die vanaf morgen via Schiphol reizen, zijn pas vier uur voor vertrek welkom in de vertrekhal. Die maatregel heeft de luchthaven genomen om de verwachte drukte te kunnen beteugelen. De luchthaven verwacht een grote aanloop vanwege het pinksterweekend. Bij de liften, trappen en lopende banden van Schiphol Plaza naar de vertrekhallen komen medewerkers te staan die tickets controleren. Alleen reizigers die een ticket hebben voor een vlucht die binnen vier uur vertrekt, worden doorgelaten. Ook bij de ingangen bij de 'Kiss & Ride' voor de vertrekhallen komen medewerkers te staan om reizigers te controleren die worden afgezet met de auto. De controles starten om middernacht. Sinds eind april is het onrustig op de luchthaven. Zo brak er een wilde staking uit onder bagagemedewerkers van KLM uit woede over de hoge werkdruk. Daarna waren er vooral in de vertrekhallen regelmatig zeer lange wachtrijen en werden vluchten geannuleerd vanwege de drukte en personeelstekorten op Schiphol. Schiphol en de vakbonden bereikten gisteren een akkoord. In de drukke zomerperiode krijgen onder anderen beveiligers, schoonmakers en de grondafhandeling (onder meer bagage-afhandeling) 5,25 euro bruto per uur boven op hun normale loon. De zomertoeslag maakt deel uit van een actieplan dat Schiphol opstelde voor aankomende zomer. Een woordvoerder laat weten dat ook de extra controles vóór de vertrekhallen deel uitmaken van het actieplan om "te zorgen dat mensen op een soepele manier beginnen met hun reis". Het gaat om een proef. Tot wanneer die loopt, kan de luchthaven nog niet zeggen. De woordvoerder verwacht niet dat de extra controles ertoe gaan leiden dat er nu even grote rijen gaan ontstaan bij Schiphol Plaza als bij de vertrekhallen. "We kunnen mensen op Schiphol Plaza makkelijker verspreiden en de rijen blijven beter in beweging. Ook hebben we daar de mogelijkheid om naar buiten uit te wijken." Met de extra controles hoopt de luchthaven dat mensen niet meer "in rijen gaan staan die eigenlijk niet voor hen bedoeld zijn". "Als je vier uur of eerder komt, dan zijn de balies voor de vluchten meestal nog niet eens open. Met deze maatregel halen we mensen weg die niet in de rij horen." De woordvoerder schat dat hiermee "enkele tientallen procenten minder reizigers" in de vertrekhallen komen te staan. Voor de controles zijn volgens de luchthaven tientallen extra mensen ingehuurd. Schiphol roept mensen vanaf middernacht ook actief op om met minder handbagage te reizen voor een vlotte doorstroom bij de beveiliging. Ook vraagt de luchthaven reizigers om zo veel mogelijk met de trein te komen. Andere maatregelen gaan nog volgen, zegt de woordvoerder.||https://nos.nl/artikel/2431199-reizigers-pas-vier-uur-voor-vertrek-welkom-in-vertrekhal-schiphol
2022-06-02||Wat maakt het gebruik van Israëlische hacksoftware zo omstreden?|| Stel je voor dat je - zonder dat diegene het merkt - toegang kunt krijgen tot iemands telefoon. Dat is in het kort wat er mogelijk is met de Israëlische hacksoftware Pegasus. Daarmee wordt gezocht naar zwakke plekken in de beveiliging van telefoons, die vervolgens een ingang vormen om binnen te komen. Ook de Nederlandse AIVD maakt hier gebruik van, meldde de Volkskrant vanochtend. Maar de maker, de NSO Group, is omstreden. De software is bedoeld om zware criminaliteit en terrorisme aan te pakken. Inlichtingen-, opsporingsdiensten en legers in veertig landen zijn klant bij het bedrijf. Het gaat onder meer om Rwanda, India, Bahrein, Saudi-Arabië en Azerbeidzjan. Maar de software is ook ingezet tegen journalisten, mensenrechtenactivisten en politici. Dat roept de vraag op of de AIVD hier wel mee moet werken. Op welke schaal de software wordt gebruikt door de AIVD, is niet duidelijk. De krant meldt wel dat de software is ingezet bij de opsporing van topcrimineel Ridouan Taghi. In hoeverre de hacksoftware doorslaggevend was bij zijn aanhouding, is onbekend. Het ministerie van Binnenlandse Zaken en de AIVD wilden vandaag tegenover de NOS niet reageren op de berichtgeving. "Het is niet handig om jezelf afhankelijk te maken van andere partijen in zaken die zo gevoelig liggen en belangrijk zijn", reageert Ronald Prins. Hij was tussen 2018 en 2020 lid van de Toetsingscommissie Inzet Bevoegdheden, die toezicht houdt op inlichtingendiensten AIVD en MIVD. Tegenwoordig heeft hij weer zijn eigen cybersecuritybedrijf. Hij wijst erop dat een geheime dienst zich op deze manier afhankelijk maakt van de infrastructuur van de leverancier van de software. "Dat is onveilig en brengt een risico met zich mee. Daarnaast is er vanuit Israël heel goed zicht op wie deze software gebruikt. Ik denk dat de overheid daar vrij makkelijk kan meekijken." Tegelijkertijd is Prins wel voorstander van de mogelijkheid om te hacken. "Mits er goed toezicht is en je het in eigen hand houdt. Misschien is Nederland daar te klein voor, maar doe het dan samen met bijvoorbeeld de Fransen, de Engelsen of met Scandinavische landen." Eerder dit jaar maakte NOS op 3 een explainer over de hacksoftware: Groot onderzoek wees vorig jaar uit dat de software op grote schaal is ingezet om journalisten, mensenrechtenactivisten en advocaten te hacken. De Franse organisatie Forbidden Stories had een lijst met 50.000 namen en telefoonnummers van mensen die mogelijk doelwit waren. Uit onderzoek van onder meer The Guardian bleek dat de hacksoftware is ingezet rond de moord op journalist Jamal Khashoggi in Turkije. Bewijs wees in de richting van Saudi-Arabië en de Verenigde Arabische Emiraten die via Pegasus probeerden om mensen om Khashoggi heen te volgen. Ook het Turkse onderzoek naar de dood van Khashoggi wilden ze volgen. De NSO Group ontkende dat hun software hiervoor was ingezet. Mensenrechtenorganisatie Amnesty International was vorig jaar nauw betrokken bij het grote onderzoek. Woordvoerder Ruud Bosgraaf zegt dat zijn organisatie niet tegen het gebruik van Pegasus is. "Maar zolang er geen garanties zijn dat de software niet wordt gebruikt tegen journalisten en mensenrechtenactivisten, moet je het niet gebruiken." Dat geldt dus ook voor Nederland, zegt hij. De afgelopen maanden was de software van het Israëlische bedrijf het middelpunt van een groot schandaal in de Spaanse politiek. Allereerst bleek dat meer dan zestig Catalaanse politici en activisten doelwit waren. Vervolgens werd duidelijk dat ook de Spaanse premier de software op zijn telefoon had. Wie hierachter zit, is nog altijd niet duidelijk. Met de NSO Group zelf gaat het inmiddels bergafwaarts. Vorig jaar heeft de VS het bedrijf op een sanctielijst gezet; Amerikaanse bedrijven mogen geen handel meer drijven met NSO, tot woede van de Israëliërs. Ook lopen er rechtszaken tegen het hackbedrijf van techconcerns Meta en Apple. Investeerders die het bedrijf drie jaar geleden kochten voor 1 miljard dollar, zeggen nu dat de NSO Group waardeloos is.||https://nos.nl/artikel/2431197-wat-maakt-het-gebruik-van-israelische-hacksoftware-zo-omstreden
2022-06-02||Debat over medische ethiek terug in de Kamer, maar er is weinig haast|| Er wordt vooralsnog geen grote haast gemaakt met medisch-ethische zaken die voorliggen in Den Haag. In zijn eerste debat over deze vaak heikele kwesties beloofde minister Kuipers van Volksgezondheid vooral veelvuldig dat hij in gesprek zal gaan, input gaat vragen en zich over zaken gaat buigen. De Tweede Kamer, bewust van alle gevoeligheid, toonde op veel punten begrip. Het gaat immers om "belangrijke vraagstukken die in essentie over leven en dood gaan", zei SGP-leider Van der Staaij. Een van die vraagstukken is het omgaan met embryo's. Een deel van de Kamer wil die kunnen kweken voor onderzoeksdoeleinden. Dat is nu verboden. VVD en D66 werken aan een voorstel om dat verbod op te heffen. Maar in het regeerakkoord is al afgesproken met de twee andere coalitiepartijen CDA en ChristenUnie dat het wetsvoorstel deze kabinetsperiode niet wordt behandeld. Het kwam D66-fractieleider Paternotte op kritiek te staan van de linkse oppositie, die zich ongeduldig toonde. "Het duurt te lang", zei Arib van de PvdA. "Puntje bij paaltje gebeurt er helemaal niks", voegde SP'er Hijink daaraan toe. ChristenUnie-leider Segers legde nog maar eens uit waar de moeilijkheid ligt voor de christelijke zijde van de coalitie. "Ik vind het een heel instrumentele kijk op leven. Kweken, gebruiken voor onderzoek en dan weg. Dat is voor mij een brug te ver." Ja, erkende Paternotte, in een coalitie met twee liberale partijen en twee christelijke is het schipperen met alles wat medisch-ethisch is. Hij benadrukte daarbij dat er wel een D66/VVD-voorstel wordt ingediend over embryoselectie bij ivf. Dat voorstel in het kort: nu al kunnen embryo's voor plaatsing worden uitgeselecteerd als zeker is dat ze een erfelijke ziekte hebben. Maar dat moet ook kunnen bij embryo's die de ziekte niet hebben maar wel 'drager' zijn, vinden de twee liberale fracties. Dat moet voorkomen dat de ziekte wordt doorgegeven. "Een minimale verandering", recenseerde Hijink (SP) het wetsvoorstel. Maar 'medisch ethisch' is niet alleen binnen de coalitie schipperen, veel partijen opereren vanwege de gevoeligheid voorzichtig. Dat kwam goed naar voren in het debat, waar nauwelijks een onvertogen woord viel. "De standpunten lopen uiteen", zei Segers. "Maar toch kunnen we deze gesprekken voeren op een respectvolle manier." Een onderwerp dat uitgebreid aan bod kwam, was abortus. Op dat vlak heeft de Tweede Kamer de laatste maanden stappen gezet: de verplichte bedenktermijn is gesneuveld en de abortuspil wordt makkelijker verkrijgbaar. Maar er is ook nog wat te wensen, vindt een deel van de Kamer. Zo zouden vrouwen bij abortusklinieken beter beschermd moeten worden tegen intimidatie door anti-abortus-activisten, vinden VVD, SP, PvdA, GroenLinks en D66. Moet daarvoor geen landelijk beleid komen, vroegen die partijen zich af. Nu zijn gemeenten daarvoor verantwoordelijk en verschilt het beleid rond de zeventien klinieken in Nederland. VVD'er Van Wijngaarden roemde de Arnhemse burgmeester Marcouch, die rond een kliniek een bufferzone van 500 meter heeft ingesteld voor demonstranten. "Als liberaal vind ik dat er gedemonstreerd mag worden, maar demonstraties moeten gericht zijn op het beleid, en niet op kwetsbare vrouwen." Kuipers antwoordde dat er geen sprake is van structurele intimidatie. "Het gaat om casuïstiek." Dat is ook de reden dat gemeenten het zelf moeten weten, aldus de minister. Onder meer Van Wijngaarden nam daar geen genoegen mee, want "achter casuïstiek schuilen individuele trauma's". Kuipers beloofde uiteindelijk de situatie te monitoren en er na de zomer op terug te komen. Waar de minister onder meer ook nog op beloofde terug te komen, waren: de evaluatie van de Donorwet, de regeling voor late zwangerschapsafbreking, palliatieve zorg, de wachtlijst bij het expertisecentrum voor euthanasie en ongelijkheid bij ivf-bekostiging voor homostellen. Erg veel onderwerpen op het bordje van Kuipers, erkende PvdA'er Arib, "en dit is pas het eerste debat van de minister hierover". Maar ze wees er ook op dat de verkiezingen een jaar geleden waren. "Dus we moeten wel een keer verder." Dat leek Kuipers ook wel te beseffen, maar tegelijk temperde hij de verwachtingen over het tempo. "Medisch-ethische kwesties vragen om een zorgvuldige weging van waarden als autonomie, beschermwaardigheid van leven en wetenschappelijke vooruitgang", zei de minister. "En die weging is nooit af."||https://nos.nl/artikel/2431196-debat-over-medische-ethiek-terug-in-de-kamer-maar-er-is-weinig-haast
2022-06-02||OPEC+ draait oliekraan verder open om olieprijs te drukken|| De OPEC+ gaat de olieproductie de komende maanden extra opvoeren om zo het aanbod te vergroten en de olieprijs te drukken. Daartoe heeft de OPEC besloten, samen met tien bevriende olieproducenten waaronder Rusland. Dat gebeurt onder druk van grote olieconsumerende landen. De OPEC+ is de afgelopen maanden al stelselmatig bezig de olieproductie op te voeren, en gaat dat nu sneller en meer doen. In juli en augustus zullen 648.000 vaten per dag meer worden opgepompt, in plaats van 432.000 vaten vanaf september. Begin deze week zong al rond dat de OPEC+ de oliekraan verder wilde opendraaien. De oliemarkt reageerde daar prompt op en de olieprijs daalde met bijna 10 procent, van 124 dollar naar 113 dollar voor een vat. De markt rekende echter op een grotere productieverhoging, waardoor de olieprijs toch weer is gestegen. Een vat ruwe Brent-olie kost momenteel 116 dollar. Door de oplopende olieprijs wordt ook de benzine steeds duurder, ondanks de accijnsverlaging. De gemiddelde adviesprijs gaat nu richting 2,50 euro. Opmerkelijk is dat Rusland volgens persbureau Reuters tijdens de OPEC-vergadering volledige steun heeft gegeven aan de verhoging van de olieproductie. Rusland is een van de grootste olieproducenten ter wereld, goed voor doorgaans 10 miljoen vaten per dag, maar de olie van het land wordt geboycot vanwege de oorlog tegen Oekraïne. Daardoor loopt het olieaanbod in de wereld terug en wordt olie steeds duurder. De toegezegde productieverhogingen van de afgelopen maanden zijn overigens bij lange na niet nagekomen daar landen soms al aan hun maximale capaciteit zitten of kampen met uitval van productie. De OPEC+ is goed voor meer dan de helft van de wereldwijde olieproductie.||https://nos.nl/artikel/2431193-opec-draait-oliekraan-verder-open-om-olieprijs-te-drukken
2022-06-02||14 jaar cel en tbs voor doodsteken ex voor ogen van kind|| Een 32-jarige man uit Nieuwegein heeft 14 jaar cel en tbs met dwangverpleging gekregen voor de moord op zijn ex-vriendin. Het slachtoffer werd vorig jaar september in het bijzijn van hun 1-jarige dochter op straat met tientallen messteken om het leven gebracht. De steekpartij gebeurde nadat de 34-jarige vrouw eerder op de dag de relatie via een WhatsApp-bericht had beëindigd. Toen de vrouw hun kind bij haar ouders in Den Bosch wegbracht, kwam ook Jeffrey van den D. naar de stad. Hij had een mes meegenomen en wachtte het slachtoffer op bij de woning van haar ouders. Toen hij haar met een kinderwagen zag wandelen, liep hij op haar af en stak volgens de rechtbank "in een halve minuut ruim dertig keer in haar bovenlichaam, nek en hoofd". Het slachtoffer overleed ter plaatse aan haar verwondingen. Van den D. bekende het doodsteken van zijn ex, maar verklaarde dat hij dat in een opwelling had gedaan. Ook had hij naar eigen zeggen het mes meegenomen om zichzelf te kunnen verdedigen tegen zijn ex, meldt Omroep Brabant. De rechtbank gaat hier niet in mee en stelt dat er sprake is van voorbedachten rade. Zo heeft de man volgens de rechtbank een half uur op het slachtoffer gewacht. "Het is dus een voorgenomen plan. Het is dus moord", zei de rechter. Uit onderzoek is gebleken dat de dader en het slachtoffer een problematische relatie hadden. Voor de steekpartij had de vrouw bij de politie melding gemaakt van mishandeling en verkrachting door hem. Ook had hij volgens de rechtbank gedreigd haar om het leven te brengen als ze bij hem weg zou gaan. Volgens de rechtbank is de man vanwege zijn autismespectrumstoornis en trekken van narcisme en borderline verminderd toerekeningsvatbaar. Ook is de kans op herhaling van huiselijk geweld zeer groot. De rechtbank vindt dat de man langdurig behandeld moet worden en legt daarom naast de celstraf tbs met dwangverpleging op. De straf is conform de eis van het Openbaar Ministerie. De rechter stelt verder dat de vrouw op een afschuwelijke manier om het leven is gebracht. "Het kind moet leren leven met het feit dat haar vader haar moeder vermoord heeft", aldus de rechter. Er klonk applaus van de ouders na de uitspraak in de rechtbank, meldt Omroep Brabant. De man moet de nabestaanden in totaal ruim 200.000 euro aan schadevergoedingen betalen.||https://nos.nl/artikel/2431191-14-jaar-cel-en-tbs-voor-doodsteken-ex-voor-ogen-van-kind
2022-06-02||Wapenstilstand in Jemen met twee maanden verlengd|| Het bestand dat sinds 2 april van kracht is in Jemen wordt met twee maanden verlengd. Eigenlijk zou het vandaag aflopen, maar na bemiddeling van de VN zijn de strijdende partijen het op het laatste moment eens geworden over de verlenging. De komende maanden wordt verder gepraat over de voorwaarden waaronder de oorlog in het land beëindigd kan worden. De oorlog duurt al acht jaar en heeft naar schatting van de VN aan ruim 150.000 mensen het leven gekost, onder wie 14.500 burgers. In Jemen heerst een van de ergste humanitaire noodsituaties in de wereld. Meer dan 14 miljoen burgers in het land hebben acute humanitaire hulp nodig. Het conflict speelt tegen de achtergrond van een machtsstrijd in het Midden-Oosten. Een internationale coalitie onder leiding van Saudi-Arabië steunt de regering van Jemen in zijn strijd tegen Houthi-rebellen, die op hun beurt hulp krijgen van Iran. De rebellen hebben sinds 2014 de hoofdstad Sanaa in handen. Na een jarenlange, bloedige strijd hebben de rebellen sinds eind vorig jaar ook de controle over havenstad Hodeida. Sinds begin april zijn gevechten, luchtaanvallen en bombardementen uitgebleven en hebben de rebellen hun aanvallen op doelen in Saudi-Arabië en de Verenigde Arabische Emiraten gestaakt. In Jemen woedt al jaren een burgeroorlog. Volgens de VN is het de grootste humanitaire crisis ter wereld. Zo'n 80 procent van de bevolking is afhankelijk van humanitaire hulp en voor miljoenen Jemenieten dreigt hongersnood, onder wie veel kinderen: De afgelopen weken was er door het bestand voor het eerst in zes jaar weer commercieel vliegverkeer mogelijk uit en naar Sanaa. Ook konden tankers met brandstof het land weer bereiken.  Heropening van hoofdwegen rond de strategisch belangrijke stad Taiz was wel de bedoeling, maar de strijdende partijen hebben daar geen afspraken over kunnen maken. Die wegen zijn al sinds 2015 geblokkeerd door de Houthi-rebellen, waardoor de stad met circa 600.000 inwoners grotendeels afgesloten is van de rest van het land. Vorige week gingen duizenden mensen in Taiz de straat op om te demonstreren tegen de blokkade.  De bedoeling is dat de partijen nu verder onderhandelen in Amman, onder bemiddeling van de VN.||https://nos.nl/artikel/2431189-wapenstilstand-in-jemen-met-twee-maanden-verlengd
2022-06-02||Grote bezwaren Tweede Kamer tegen Europees digitaal identiteitsnummer|| De Tweede Kamer heeft grote bezwaren tegen het plan van de Europese Commissie om alle EU-burgers een Europese digitale identiteit (eID) te geven gekoppeld aan een Europees persoonsnummer. Een motie van de ChristenUnie waarin het Nederlandse parlement uitdrukkelijk de bezwaren en bedenkingen opnoemt tegen zo'n nummer werd door de meeste fracties gesteund. Zij vinden het risico van datadiefstal en privacyschendingen te groot. De Kamer wil een garantie dat gegevens en documenten van burgers niet centraal worden opgeslagen in een Europees systeem. Ook moet er een garantie komen dat burgers nooit gedwongen kunnen worden gebruik te maken van de eID en dat wanneer ze dat wel doen, alleen de informatie wordt getoond die noodzakelijk is. In plaats van een centraal Europees systeem wil de Kamer afspraken maken over hoe landen elkaars systemen kunnen gebruiken wanneer hun burgers dat nodig hebben. De software die daarvoor wordt gebruikt mag nooit in handen komen van 'big tech' of andere private partijen, vindt de Kamer. Minister Adriaansens van Economische Zaken en staatssecretaris Van Huffelen van Digitalisering lieten eerder aan de Kamer weten ook tegen zo'n persoonsnummer te zijn. Het kabinet wil vasthouden aan de Nederlandse DigiD's en Burgerservicenummers, en die geschikt maken voor breed gebruik in het buitenland. Ook wil het kabinet dit stapje voor stapje doen in plaats van in een klap over te gaan naar een nieuw systeem. Maar Nederland is met zijn bezwaren in de minderheid. Adriaansens en Van Huffelen zien de motie van de Kamer als ondersteuning en beloven de boodschap over te brengen tijdens de Telecomraad van Europese landen. Die vindt morgen in Straatsburg plaats.||https://nos.nl/artikel/2431185-grote-bezwaren-tweede-kamer-tegen-europees-digitaal-identiteitsnummer
2022-06-02||Lagere btw op energie ziet niet iedereen meteen terug|| Het bedrag dat huishoudens aan gas en elektriciteit betalen, gaat niet bij iedereen automatisch omlaag als op 1 juli de belasting wordt verlaagd. De grote energiebedrijven laten het aan klanten met een vast contract zelf over om hun termijnbedrag te verlagen. Doen ze dat niet, dan wordt de lagere belasting verrekend in de eindafrekening. De Consumentenbond is daar tegen. Die vindt dat energiebedrijven bij alle klanten automatisch de verlaging moeten doorvoeren. Als tegemoetkoming voor de hoge inflatie verlaagt de overheid per 1 juli de btw op energie van 21 naar 9 procent. De maatregel geldt voor een half jaar en dat scheelt huishoudens over die periode enkele tientjes tot honderden euro's. De drie grote energiebedrijven passen alleen de termijnbedragen aan van klanten met een variabel contract. Die werden sowieso aangepast op 1 juli vanwege hogere tarieven. De verlaging van de belasting wordt daarin meegenomen. Klanten met een vast contract moeten bij Essent, Vattenfall en Eneco de aanpassing zelf doen. De bedrijven geven op hun site een advies over een eventuele verlaging van het termijnbedrag. "We gaan niet automatisch de maandbedragen van alle klanten aanpassen, want daar zitten sommige klanten niet op te wachten", zegt een woordvoerder van Vattenfall. "Sommige klanten vinden het fijn om een buffer aan te houden of gebruiken het als spaarpotje." Ook Eneco raadt klanten met een vast contract aan om na 1 juli op de site te kijken naar het nieuwe geadviseerde termijnbedrag. "Er zijn zoveel elementen van invloed op het termijnbedrag dat we het aan klanten zelf overlaten om het daadwerkelijk aan te passen", zegt een woordvoerder. De Consumentenbond is het daar dus niet mee eens. "Dan leg je de bal helemaal bij consumenten", vindt woordvoerder Babs van der Staak. "Dat is voor sommige consumenten te ingewikkeld of ze zijn bang voor een naheffing. Het is het meest logisch als iedereen onmiddellijk profiteert van de btw-verlaging." De Consumentenbond roept de branchevereniging Energie-Nederland op om bedrijven ertoe te bewegen voor alle klanten de maandtarieven aan te passen. De energieleveranciers, verzameld in de Vereniging Energie-Nederland, laten in een reactie weten dat het belang van de klanten vooropstaat. De door de klanten betaalde voorschotbedragen moeten zo goed mogelijk overeenkomen met het eindbedrag op de jaarnota, om zo min mogelijk bij of terug te betalen, zegt Energie-Nederland. "Voor bepaalde groepen klanten zal het direct wijzigen van het voorschotbedrag per 1 juli als gevolg van de btw-wijziging niet direct noodzakelijk en in sommige gevallen zelfs onwenselijk zijn."||https://nos.nl/artikel/2431184-lagere-btw-op-energie-ziet-niet-iedereen-meteen-terug
2022-06-02||Ministers nemen het op voor verontruste wetenschappers|| Minister Dijkgraaf staat "100 procent" achter de brief die vanochtend werd gepubliceerd over beschuldigingen van politici aan het adres van wetenschappers. De ondertekenaars, ruim 300 wetenschappers, doen in de brief een oproep om stelling te nemen tegen politici die "ongefundeerde beschuldigingen en verdachtmakingen tegen wetenschappers uiten". Directe aanleiding voor de oproep waren uitlatingen van Forum voor Democratie-Kamerlid Van Meijeren die in een Kamerdebat directeur Centrum Infectieziektenbestrijding van het RIVM Van Dissel van corruptie beschuldigde. Dijkgraaf vindt de brief een belangrijk signaal. Volgens de minister van Onderwijs, Cultuur en Wetenschap moeten de samenleving en de politiek een "omgeving creëren die veilig is voor wetenschappers om hun werk te doen en hun kennis te delen, ook als ze misschien een boodschap hebben die niet welkom is". Dijkgraaf zegt met nadruk dat we wetenschappelijke kennis hard nodig hebben: "We moeten voor de feiten staan, maar ook voor de wetenschappers die ons die feiten brengen." Volgens de minister moet de politiek "met zorg en aandacht" over de wetenschap praten, maar is er een verschil tussen die twee werelden. Hij benadrukt dat het uiteindelijk aan de politiek is om te beoordelen hoe met de kennis uit de wetenschap wordt omgegaan. "Natuurlijk mag wetenschap altijd bevraagd worden, die wordt daar zelfs beter van, en binnen de wetenschap zullen onderzoekers elkaar altijd scherp bevragen, maar ze moeten uiteindelijk wel hun werk kunnen doen", zegt Dijkgraaf. Kamervoorzitter Bergkamp zegt dat persoonlijke aanvallen op wetenschappers niet in de Tweede Kamer thuishoren. "Zij kunnen zich in het debat in de Kamer niet verdedigen. Voorzitters van de debatten moeten dat bewaken." Leidraad daarbij is haar notitie over omgangsvormen, zegt Bergkamp. Volgens minister Kuipers van Volksgezondheid blijkt uit de brief dat woorden ertoe doen en iemand kunnen raken die zich niet kan verdedigen. "Dat kan ook een effect hebben op de vrijheid die wetenschappers hebben om onderzoek te doen en hun mening te geven." Ook hij wijst erop dat wetenschappers bij uitstek gewend zijn om een discussie aan te gaan en om elkaar vragen te stellen. Kuipers benadrukt dat de vrijheid van wetenschappers moet worden gekoesterd: "Die hebben we als maatschappij nodig. Kijk alleen maar even wat ons dat heeft opgeleverd, bijvoorbeeld in de aanpak van de covid-pandemie." Hij vindt dat we trots moeten zijn op de stand van de wetenschap. In deze video legt viroloog Marion Koopmans uit waarom de wetenschappers een open brief hebben opgesteld met hun oproep aan de politiek:||https://nos.nl/artikel/2431180-ministers-nemen-het-op-voor-verontruste-wetenschappers
2022-06-02||Derksen niet vervolgd na verhaal over seksueel misbruik|| Voetbalanalist Johan Derksen wordt niet vervolgd vanwege zijn verhaal over het penetreren van een vrouw met een kaars. Volgens het Openbaar Ministerie, dat een onderzoek instelde naar de uitspraken van Derksen, is niet aangetoond dat het voorval daadwerkelijk is gebeurd. In het onderzoek zijn Johan Derksen en een getuige gehoord. Met het mogelijke slachtoffer is niet gesproken, omdat de politie haar niet heeft gevonden. "Het OM besloot een onderzoek in te stellen, omdat het een ernstig feit betreft, dat ook heftige reacties in de samenleving heeft veroorzaakt", zegt een woordvoerder. Verder onderstreept het OM dat de zaak "een forse negatieve impact heeft gehad op slachtoffers van seksueel geweld". Als het eventuele slachtoffer zich alsnog meldt, dan sluit het Openbaar Ministerie niet uit dat er opnieuw onderzoek wordt gedaan. In een aflevering van het televisieprogramma Vandaag Inside vertelde Derksen dat hij zo'n vijftig jaar geleden mee was gegaan met twee dames, samen met de keeper van voetbalclub Veendam. Eenmaal bij hen thuis aangekomen lag één van de vrouwen bewusteloos op de bank. Samen met de keeper zou hij een kaars in haar geslachtsdeel gestopt hebben waarna de twee de woning verlieten. Later zwakte Derksen het verhaal af. Toen zei hij dat er geen sprake was van penetratie, maar dat hij de kaars tussen haar benen had gezet. Na de ontstane ophef besloot Derksen om te stoppen bij Vandaag Inside. Zijn tafelgenoten René van der Gijp en Wilfred Genee gaven toen aan solidair met hem te zijn. De show stopte zo'n drie weken. Half mei kondigde Derksen aan dat Vandaag Inside toch weer op de televisie zou verschijnen. Zijn werkgever Talpa bevestigde dat en 13 mei waren de tafelheren weer te zien.||https://nos.nl/artikel/2431177-derksen-niet-vervolgd-na-verhaal-over-seksueel-misbruik
2022-06-02||Onderzoek: sprake van grensoverschrijdend gedrag PvdA'er Gijs van Dijk || Het vertrokken PvdA-Kamerlid Gijs van Dijk heeft zich schuldig gemaakt aan grensoverschrijdend gedrag. Dat is de conclusie van een onderzoek dat de partij had laten instellen. Van Dijk stapte in februari op als Kamerlid na beschuldigingen van ongepast gedrag. Naar aanleiding van het rapport heeft het bestuur bepaald dat hij vier jaar lang niet kan terugkeren als Kamerlid voor de partij en ook geen andere functies in de partij mag bekleden. Van Dijk stapte op nadat verschillende vrouwen hem hadden beschuldigd van ongeoorloofd gedrag. Een van hen stapte naar de politie en diende een klacht in bij de partij. Die klacht werd ongegrond verklaard. Uit het onderzoek is onder meer naar voren gekomen dat er wel sprake is van grensoverschrijdend gedrag door Van Dijk richting meerdere personen, zo meldt de PvdA. Dat zou zich niet alleen tot de privésfeer hebben beperkt, in tegenstelling tot wat Van Dijk zelf zei. Ook heeft Van Dijk interne normen van de PvdA geschonden, laat de partij weten. "Grensoverschrijdend gedrag wordt binnen de PvdA niet geaccepteerd. Vast is komen te staan dat de gedragingen van Van Dijk negatieve invloed hebben gehad op slachtoffers, op zijn positie als Tweede Kamerlid en op de wijze waarop hij de partij naar buiten vertegenwoordigde", zo schrijft de partij op de site. De Tweede Kamerfractie deelt de conclusies van het onderzoek, daarmee is een eventuele terugkeer van Gijs van Dijk binnen de PvdA-fractie uitgesloten. Fractievoorzitter Attje Kuiken: "Het is goed dat het onafhankelijk onderzoek nu is afgerond. Dit is een nare periode voor alle betrokkenen. De conclusies zijn pijnlijk en ernstig, de fractie neemt het besluit van het partijbestuur over en dat betekent dat er voor Gijs van Dijk geen plaats meer is in de PvdA-Tweede Kamerfractie." Van Dijk zegt zich overvallen te voelen door de gang van zaken. Hij is het niet eens met de conclusies die de PvdA aan het onderzoek verbindt. Hij stelt dat het onderzoeksbureau uitsluitend heeft opgetekend dat drie vrouwen grensoverschrijdend en/of ongewenst gedrag hebben "gevoeld". Het bureau laat volgens hem het oordeel over aan de partij of er gedragscodes zijn geschonden. "Dit zijn twee vrouwen met wie ik een relatie heb gehad en een vrouw met wie ik een affaire heb gehad. Dit waren relaties op basis van gelijkwaardigheid", zegt hij in een tweet. Hij gaat in beroep tegen de disciplinaire maatregelen. De samenvatting van het onderzoeksrapport is hier te lezen.||https://nos.nl/artikel/2431176-onderzoek-sprake-van-grensoverschrijdend-gedrag-pvda-er-gijs-van-dijk
2022-06-02||'Vonnis Amber Heard kan mond snoeren van toekomstige slachtoffers'|| In de rechtszaak tussen Hollywoodsterren Amber Heard en Johnny Depp stonden de camera's elke dag aan. Miljoenen mensen volgden de zaak via een livestream en zagen gisteren hoe de uitspraak in het voordeel van Depp uitpakte. De zaak veranderde in een realitysoap, waarin er voor één onderwerp nog maar weinig plek overbleef: de ernst van het huiselijk geweld in de zaak. De aandacht voor deze zaak heeft daarom meer negatieve dan positieve gevolgen gehad, zeggen slachtofferhulporganisaties en ervaringsdeskundigen. "Alles in deze casus is extreem. Het gaat over extremiteiten in gedrag, over sterren, over miljoenen, daardoor sneeuwt het onderwerp geweld volledig onder", zegt Jolanda Vader van de Blijf Groep. "Voor gewone mensen - zoals jij en ik - doet dat niets goeds. Die gaan zich niet uitgenodigd voelen om hierover te praten." Arosa Rotterdam vindt het kwalijk dat het geweld als een soap wordt gepresenteerd. "Dat doet de ernst van de problematiek geen goed", zegt Ellis Sintnicolaas. Tessel ten Zweege, schrijver van het boek Dat zou jij nooit toelaten, gebaseerd op haar eigen ervaringen met partnergeweld, is bang dat de zaak het einde betekent van de MeToo-beweging. "Politieoptreden schiet vaak tekort bij huiselijk geweld en is voor sommige slachtoffers (bijvoorbeeld ongedocumenteerden) geen optie. MeToo was een sterke belangrijke ontwikkeling omdat slachtoffers van (seksueel) geweld zich konden uitspreken in de media en niet afhankelijk waren van het strafrechtelijk systeem voor repercussies." Tegen die achtergrond heeft Heard zich uitgesproken, maar Depp klaagde haar aan voor smaad en kreeg hier gelijk in, zegt Ten Zweege. "Het voelt alsof je zo weer de mond snoert van de mensen die eindelijk naar buiten durfden te treden. 'Spreek je maar niet uit, want je kan zo een aanklacht terugverwachten en dan sta jij uiteindelijk bekend als leugenaar'." In de Verenigde Staten merken slachtofferhulporganisaties hier daadwerkelijk al iets van. Vicedirecteur Maureen Curtis van Safe Horizon zegt tegen The Rolling Stone dat honderden slachtoffers contact met haar hebben opgenomen om openbare verklaringen in te trekken of zich terug te trekken uit rechtszaken. "Slachtoffers die dit zien, zullen alles wat ze hardop zeggen over wat er met hen is gebeurd, heroverwegen", aldus Curtis. "Het vonnis is nog een manier om slachtoffers het zwijgen op te leggen en de enige echte optie die ze hebben weg te nemen." Ten Zweege benadrukt dat het onduidelijk is wat er achter gesloten deuren is gebeurd. "Het lijkt erop dat beide partijen gewelddadig waren, maar nu wordt Heard alleen gedemoniseerd. Dat is heel eng." Op sociale media draaide aan het begin van de zaak de publieke opinie om: waar eerder Heard vooral gesteund werd, nam nu het overgrote deel van de gebruikers het voor Depp op. Ter voorbeeld: de hashtag #JusticeforJohnnyDepp werd op TikTok 19,4 miljard keer bekeken tegenover #JusticeforAmberHeard 72,8 miljoen keer. #AmberTurd daarentegen werd weer 4,1 miljard keer bekeken. Zo werd de uitspraak gisteren bekendgemaakt: Toch kan de rechtszaak ook positieve gevolgen hebben, zeggen Vader, Ten Zweege en Sintnicolaas. "De zaak laat in ieder geval zien dat geweld overal voor kan komen. Het is belangrijk dat zoveel mogelijk mensen dat weten", zegt Vader. En er is aandacht voor het feit dat er ook geweld tegen mannen wordt gepleegd. "Het stereotype is dat de man dader is, terwijl mannen ook slachtoffer kunnen zijn" Deze rechtszaak maakt daarnaast ook nog een aantal andere zaken zichtbaar, zegt Sintnicolaas. "Huiselijk geweld beperkt zich niet tot lichamelijk geweld. En bij huiselijk geweld komt het voor dat er niet één 100 procent dader en 100 procent slachtoffer is."||https://nos.nl/artikel/2431172-vonnis-amber-heard-kan-mond-snoeren-van-toekomstige-slachtoffers
2022-06-02||Grote menigte viert jubileumfeest Queen Elizabeth in Londen|| In Londen vieren tienduizenden mensen het 70-jarig regeringsjubileum van koningin Elizabeth. Het lange weekend vol festiviteiten is afgetrapt met de jaarlijkse Trooping the Colour-parade. Het was rond 11.00 uur lokale tijd al zo druk dat er geen plek meer is voor nieuwe toeschouwers. De politie vroeg mensen om niet meer naar het park te komen om "teleurstelling te voorkomen". Na de parade is Elizabeth verschenen op het balkon van Buckingham Palace. Naast haar neef Edward, de hertog van Kent, keek ze naar de troepen. Later op de dag kwam ze terug voor een balkonscène met familieleden. Straaljagers vlogen sierlijk langs en vormden een grote '70' in de lucht. Op het balkon waren alleen werkende royals aanwezig. De kleinzoon van de koningin, Harry, zijn vrouw Meghan en de omstreden prins Andrew ontbraken dus. Bekijk hier de hoogtepunten van deze dag vol traditie en spektakel:  De koningin viert haar platina jubileum: ze zit 70 jaar op de troon en is wereldwijd het oudste en langst zittende staatshoofd. Het is de eerste keer sinds het begin van de coronacrisis dat mensen weer bij de parade kunnen zijn. Sommigen sliepen vannacht in tentjes om een goed plekje te bemachtigen. "Hopelijk vangen we een glimp op van de familie. Het liefste van de koningin", zei een vrouw. Toeschouwers hebben onder meer vlaggen bij zich, maskers van Elizabeth en ballonnen van corgi's, het favoriete hondenras van de koningin. Sommige fans brachten zelfs de nacht op een stoeltje door om de beste plek te hebben: De kinderen van prins William en zijn vrouw Catherine reden dit jaar voor het eerst mee met de parade: prins George (8), prinses Charlotte (7) en prins Louis (4) zaten in de koets met Catherine en Camilla, de vrouw van prins Charles. De kroonprins reed te paard mee in de parade, samen met zijn zus Anne en zoon William. De vierjarige Louis trok de aandacht bij de balkonscène: De koningin rijdt ditmaal niet in de 260 jaar oude koninklijke gouden staatsiekoets. Ze heeft een keer laten vallen dat deze "verschrikkelijk oncomfortabel" is. Vanwege de broze gezondheid van de koningin wordt volgens het paleis per dag gekeken welke festiviteiten ze bijwoont. Een groep demonstranten probeerde de festiviteiten te verstoren voorafgaand aan de parade. Volgens Sky News gaat het om vijf mannen die over de barricades klommen. Dierenrechtenorganisatie Animal Rebellion zegt dat zij achter het protest zaten. De politie heeft "een aantal arrestaties verricht". Meerdere wereldleiders feliciteren de koningin met haar jubileum; onder hen de Amerikaanse president Biden, de Franse president Macron en Paus Franciscus. "Namens de VS, felicitaties aan koningin Elizabeth II met een ongekende 70 jaar dienst aan het VK en het Gemenebest. Bedankt voor de vriendschap met het Amerikaanse volk", schrijft Biden. De Britse oud-premier Theresa May zegt dat de koningin al 70 jaar "standvastig is in haar onbaatzuchtigheid, plichtstrouwheid en toewijding aan haar land". Ook premier Johnson feliciteert de koningin: ||https://nos.nl/artikel/2431170-grote-menigte-viert-jubileumfeest-queen-elizabeth-in-londen
2022-06-02||Amber Alert voor vermiste Gino (9) in Kerkrade|| De politie zoekt naar de 9-jarige Gino van der Straeten uit Maastricht. De jongen verdween gisteravond spoorloos uit een speeltuin in Kerkrade. Er is een Amber Alert uitgegaan. "Wij denken dat hij is meegenomen", zegt Gino's volwassen zus Kelly bij 1Limburg. De politie houdt rekening met een misdrijf, maar sluit geen enkele optie uit, aldus een woordvoerster. Gino is gisteravond tussen 19.30 en 20.30 uur voor het laatst gezien bij een speeltuin aan de Hertogenlaan en Zonstraat. De politie sloeg meteen groot alarm omdat er geen verklaring gevonden kan worden voor zijn verdwijning. Naomi van Straeten, een zus van Gino, vertelt hoe ze gisteravond en vannacht in Kerkrade naar hem hebben gezocht: "Zien jullie een heel lief mannetje, blond haar en blauwe ogen, bel dan alsjeblieft de politie", zegt zijn zus Kelly. "Alsjeblieft." Volgens Naomi wordt zowel in Kerkrade als in Maastricht gezocht. Zij sluit niet uit dat de jongen zijn zieke moeder zo miste dat hij naar haar toe is gestept.||https://nos.nl/artikel/2431167-amber-alert-voor-vermiste-gino-9-in-kerkrade
2022-06-02||'Mr. Dark' veroordeeld tot tien jaar cel en tbs met dwangverpleging|| Een man uit Barendrecht die bekendstaat als 'Mr. Dark' heeft tien jaar cel en tbs met dwangverpleging opgelegd gekregen. Het OM had 12 jaar cel en tbs geëist. Michael M. (35) heeft minderjarigen online onder druk gezet om voor de camera seksuele handelingen te verrichten, heeft de rechtbank Rotterdam vastgesteld. Twee meisjes heeft hij ook ontmoet, bij één meisje is bewezen dat hij haar meerdere keren heeft verkracht. Daarnaast beheerde M. op het darkweb, een moeilijk toegankelijk deel van internet, sites waar kinderporno en dierenporno werd aangeboden. Bij M. is een persoonlijkheidsstoornis vastgesteld. Hij bleef ontkennen dat hij ontucht heeft gepleegd of de meisjes heeft verkracht. Aan de websites verdiende M. van 2014 tot en met 2018 ruim 100.000 euro. Die inkomsten heeft hij opzettelijk niet aan de belasting opgegeven, meldt de rechtbank. Ook daarvoor is hij veroordeeld.||https://nos.nl/artikel/2431166-mr-dark-veroordeeld-tot-tien-jaar-cel-en-tbs-met-dwangverpleging
2022-06-02||KLM mag nieuwe piloten niet vragen naar vaccinatiestatus|| KLM mag bij het aannemen van piloten niet vragen naar hun vaccinatiestatus. De rechtbank van Amsterdam heeft ook bepaald dat de luchtvaartmaatschappij geen kandidaten mag afwijzen omdat zij niet gevaccineerd zijn tegen corona of geen vaccinatie willen nemen. Informatie over de vaccinatiestatus van piloten was volgens KLM nodig vanwege reisrestricties in diverse landen. Piloten en ander personeel die niet gevaccineerd zijn mogen namelijk niet vliegen naar landen die een reisrestrictie hebben voor ongevaccineerden. Dat geldt ook voor vluchten over een bepaald grondgebied, omdat er een noodsituatie kan ontstaan waardoor het vliegtuig moet landen. Hierdoor had KLM moeite de roosters voor piloten rond te krijgen. De Vereniging van Nederlandse Verkeersvliegers (VNV), die het kort geding tegen KLM heeft aangespannen, is blij met de uitspraak. Volgens de belangenvereniging moeten rechten van kandidaat-vliegers zwaarder wegen dan het belang van KLM om de planning rond te krijgen. Dat zegt vicevoorzitter Ruud Stegers in het NOS Journaal op NPO Radio 1. "Wij zijn geen tegenstander van de coronavaccinatie. Wij vinden ook dat het een belangrijk middel in de strijd tegen het coronavirus is." Stegers ziet ook dat roosters maken wat lastiger is door reisrestricties in landen waar de coronavaccinatie verplicht is. Tegelijkertijd verwijst de vicevoorzitter naar het Nederlandse overheidsstandpunt over de vrijwilligheid van de coronavaccinatie en de afspraken daarover tussen werkgevers en personeel. KLM moet volgens Stegers eerst aantonen dat er in de toekomst operationele problemen kunnen ontstaan door reisrestricties van het personeel. Als dat gebeurt, zal de VNV wel bereid zijn te zoeken naar oplossingen op voorwaarde dat de rechten van (kandidaat)piloten niet worden geschonden. De rechtbank legt KLM een dwangsom op van 100.000 euro per overtreding. KLM kan nog in beroep gaan tegen de uitspraak. De luchtvaartmaatschappij zegt in een reactie dat het de uitspraak eerst gaat bestuderen.||https://nos.nl/artikel/2431165-klm-mag-nieuwe-piloten-niet-vragen-naar-vaccinatiestatus
2022-06-02||Kabinet: regie op klimaatbeleid versterken|| Het kabinet wil de regie op het klimaatbeleid versterken. Dat schrijft minister Jetten in zijn Beleidsprogramma Klimaat. Voor alle sectoren stelt het kabinet een "rest-emissiedoel" vast. Daarmee moet duidelijk worden hoeveel een bepaalde sector in 2030 nog maximaal mag uitstoten. De betrokken ministers worden verantwoordelijk voor het halen van het doel in hun eigen sector en de minister voor Klimaat bewaakt de samenhang. Jetten benadrukt dat de Russische invasie in Oekraïne een extra reden is om het klimaat- en energiebeleid te versnellen: "de afhankelijkheid van olie, kolen en gas is ongemakkelijk". De minister erkent dat de transitie veel zal vragen, maar, voegt hij eraan toe, "onze ambitie staat als een huis: Nederland klimaatneutraal in uiterlijk 2050". Volgens Jetten zullen we op een fundamenteel andere manier moeten produceren, consumeren, reizen, wonen en energie opwekken. De keuzes die daarvoor nodig zijn moeten nu worden gemaakt. Zoals al in het coalitieakkoord is afgesproken, wil het kabinet dat in 2030 de uitstoot van CO2 met 55 procent is verminderd. Om dat zeker te halen richt het zich op 60 procent, "zodat ook bij tegenvallers de 55 procent reductie niet in het geding is". Een van de mogelijkheden die het kabinet "verkent" is een "afnameverplichting voor waterstof uit hernieuwbare bronnen in de industrie". Die verplichting zou mogelijk in stappen kunnen ingaan vanaf 2026 en moet meer zekerheid bieden dat Nederland voldoet aan bindende doelen die Europa stelt. Ook zou de maatregel het kabinet niet langer afhankelijk maken van subsidieregelingen. Het kabinet benadrukt dat het hele beleidsprogramma nog niet vaststaat. Burgers kunnen er vanaf vandaag op reageren en ook de Raad van State wordt om advies gevraagd. Pas daarna wordt het programma definitief. Er komt ook een 'Klimaatraad', een onafhankelijke wetenschappelijke adviesraad die het beleid beoordeelt en erover adviseert. En zoals ook al het coalitieakkoord staat, werkt het kabinet aan een 'generatietoets' om de impact van maatregelen op de leefomstandigheden van generaties inzichtelijk te maken.||https://nos.nl/artikel/2431159-kabinet-regie-op-klimaatbeleid-versterken
2022-06-02||Teleurstelling op Waddeneilanden over gasboring: 'Oorlog is gelegenheidsargument'|| Woede en teleurstelling op de Waddeneilanden, nu staatssecretaris Vijlbrief toestemming heeft gegeven om naar gas te boren op de Noordzee, op ruim 19 kilometer ten noorden van Schiermonnikoog. Met de nieuwe gasbron wordt Nederland minder afhankelijk van de import van gas uit het buitenland, zoals uit Rusland. "Maar dat is echt een gelegenheidsargument", zegt burgemeester Ineke van Gent van Schiermonnikoog bij Omrop Fryslân. "Het duurt nog jaren voordat dit gas uit de Noordzee gebruikt kan worden." Gisteravond werd bekend dat Nederland, in samenwerking met Duitsland, het gas in de Noordzee naar boven gaat halen. Er komt een productieplatform op zee. Om het gas aan wal te krijgen, wordt een pijpleiding aangelegd. Ook komt er een kabel naar een Duits windpark in de buurt, om het platform van elektriciteit te voorzien. De exploitanten verwachten in 2024 gas aan land te brengen. Van Gent kreeg gisteren een telefoontje van staatssecretaris Vijlbrief met het nieuws. "Ik stel het op prijs dat hij het me persoonlijk laat weten, maar ik was heel erg teleurgesteld. En ik ben niet de enige die mordicus tegen de gasboringen is", zegt ze. De burgemeester van Schiermonnikoog verwijst naar de felle kritiek die lokale en regionale bestuurders op de Wadden hebben. "Ik had gehoopt dat er nieuwe inzichten zouden ontstaan. Niet boren naar het verleden, maar investeren in de toekomst. Laten we die jaren gebruiken om te kijken naar hernieuwbare energie." Burgemeesters van de Waddengemeenten denken na over vervolgstappen, zegt ze. Van Gent vindt dat het Wad beschermd moet worden. "Het Waddengebied is Unesco-werelderfgoed. We moeten heel zuinig zijn op dit kwetsbare gebied, maar er gebeurt van alles." Ze wijst op containervervoer, zoutwinning en windmolens. "Ik ben niet tegen die parken, maar het moet wel goed gebeuren. En nu komen er ook nog gasboringen bij." Wat de burgemeester betreft is de discussie nog niet voorbij. "Ik hoop op een goed politiek en maatschappelijk debat. Vandaag is er een commissiedebat in de Tweede Kamer. Er lopen ook nog bezwaarschriften, waar we nog reactie op moeten krijgen." Maar vooralsnog overheerst teleurstelling. "Ik had gehoopt dat dit nieuwe kabinet een andere richting in zou slaan. Het laatste woord is hier nog niet over gezegd."||https://nos.nl/artikel/2431155-teleurstelling-op-waddeneilanden-over-gasboring-oorlog-is-gelegenheidsargument
2022-06-02||Na 3 jaar weer naar boven op de Alpe: 'Je weet dat er moeilijke momenten komen'|| Voor een dag heet de Alpe d'Huez in Zuid-Frankrijk weer eventjes de Hollandse berg. Ruim 4500 Nederlanders gaan proberen om de berg zes keer op en af te fietsen of te wandelen om geld op te halen voor het onderzoek naar kanker. Door corona kon het evenement twee jaar niet doorgaan. Dat leidde vanochtend tot extra motivatie bij de start. Veel mensen stonden om 04.30 uur te popelen. Zoals de elfjarige Boris Tjeenk Willink uit Huizen. "Ik heb door kanker mijn oma nooit gekend, daarom ga ik fietsen", zegt hij bij NH Nieuws. Ondanks corona fietste Boris vorig jaar ook. Toen ging hij samen met zijn familie in totaal 45 keer de Stichtse Brug bij Blaricum op, om een beetje het Alpe d'HuZes-gevoel te krijgen. Vandaag rijdt hij de officiële route in Zuid-Frankrijk. Het liefst zes keer de klim naar 1860 meter in 21 haarspeldbochten, gemiddeld hellingspercentage 7,9 procent. "Ik heb goed getraind", lacht hij. Het is de vijftiende keer dat het evenement Alpe d'HuZes wordt gehouden. "Je weet dat er moeilijke momenten komen", zegt een deelnemer vanochtend, voordat hij wegflitst. Het is en blijft een zware klim. Maar dat lijkt de meeste mensen juist meer motivatie te geven. Theo (70) en Margreet (53) uit Alkmaar fietsen niet, maar lopen de berg op. 'Team Bikkel' heeft zichzelf gehuld in lila shirt, de lievelingskleur van hun schoonzus Ellen. "Zij is in 1997 aan kanker overleden en ze was een bikkel", vertelde Theo eerder aan NH Nieuws. "Het staat zelfs op haar grafsteen." "Ellen had zo'n groot hart", zegt zijn vrouw Margreet. "Ze werkte in een verzorgingshuis in Alkmaar en stond altijd voor iedereen klaar. Daarom wisten we in 2019 toen we uit naam van een overleden vriendin voor het eerst meededen aan Alpe d'HuZes, meteen dat we het nog een keer zouden doen en dan in naam van Ellen." Marcel van der Meulen uit het Groningse Blauwestad heeft nauwelijks getraind. Toch fietst hij samen met zes vrienden de Alpe d'Huez op. Als het even kan zes keer. "Het is zwaar, maar dat geeft niks", zegt hij bij RTV Noord. De reden dat Van der Meulen de berg op wil, is zijn goede vriend Richard. "Hij heeft kanker, maar mede door research is zijn toestand stabiel en gaat hij vandaag aan mijn zijde omhoog. Dat is deels mogelijk door acties als deze." Het Groningse vriendenteam met de toepasselijke naam Naait soezen, deurbroezen! haalde van tevoren ruim 11.000 euro op. Want daar gaat het natuurlijk om: geld, veel geld voor het KWF kankerfonds en kankeronderzoek. Bij de voorlaatste editie was de opbrengst bijna 12 miljoen euro. Dit jaar staat de teller, met de twee geannuleerde edities erbij, op meer dan 14 miljoen.||https://nos.nl/artikel/2431153-na-3-jaar-weer-naar-boven-op-de-alpe-je-weet-dat-er-moeilijke-momenten-komen
2022-06-02||Geen bussen en trams in en rond Den Haag door staking|| Door een staking bij vervoerder HTM rijden in Den Haag de hele dag geen bussen en trams. De staking treft ook het openbaar vervoer in de omliggende plaatsen Rijswijk, Zoetermeer, Leidschendam en Voorburg. Vakbonden FNV en CNV hebben de staking georganiseerd. Ze eisen onder meer een loonsverhoging van 5 procent en een lagere werkdruk. HTM weigerde dat, maar meldde vlak voor de aankondiging van de staking wel dat het bedrijf de lonen dit jaar eenzijdig met 3,1 procent verhoogt. Een woordvoerder van HTM zegt in het NOS Radio 1 Journaal dat de vervoerder al "een aantal jaar" bezig is om de werkdruk zo goed mogelijk te verdelen. "Dat is niet van vandaag op morgen opgelost." De vervoerder zegt nog altijd de financiële gevolgen van de coronacrisis te voelen. "We hebben nog steeds maar 80 procent van de reizigers van voor corona." Vakbond CNV is niet te spreken over de eenzijdig doorgevoerde loonsverhoging. "In plaats van dat HTM om te tafel gaat, voeren ze hun eindbod door zonder met ons het gesprek aan te gaan", zegt een woordvoerder. Naast meer loon is de werkdruk een belangrijke reden om te staken. "Dat is misschien nog wel een belangrijker thema voor veel van de medewerkers. We willen onder meer meer pauzes en meer mensen erbij om het werk uit te voeren." HTM heeft ruim 2000 medewerkers en vervoert dagelijks ongeveer 325.000 reizigers. Directeur Jaap Bierman zegt bij Omroep West dat het bedrijf ongeveer een kwart miljoen euro misloopt als alle trams en bussen een dag lang niet rijden. De RandstadRail van en naar Zoetermeer rijdt vandaag ook niet. De lijn van en naar Rotterdam, in handen van het Rotterdamse openbaarvervoerbedrijf RET, rijdt wel. Ook bij het streekvervoer in Den Haag is er deze week gestaakt. De streekbussen rijden vandaag wel zoals gebruikelijk.||https://nos.nl/artikel/2431151-geen-bussen-en-trams-in-en-rond-den-haag-door-staking
2022-06-02||Wurgcontracten Polen en Oekraïners zijn Nederland onwaardig, zegt minister|| De wurgcontracten die Oekraïense en Poolse werknemers moeten ondertekenen als ze aan de slag willen bij tuinders in het Westland "zijn Nederland onwaardig", zegt minister Van Gennip (Sociale Zaken en Werkgelegenheid). "Dit zijn mensen als u en ik en die horen netjes behandeld te worden." De arbeidsinspectie is de melding met voorrang aan het onderzoeken. De minister sluit niet uit dat het een zaak van het Openbaar Ministerie wordt. Niet alleen de uitzendbureaus hebben een verantwoordelijkheid, ook de inlenende bedrijven, zegt Van Gennip. "Ga als opdrachtgever zelf eens kijken wat deze mensen verdienen en waar zij slapen. En als dat een stapelbedje is tussen de kakkerlakken, dat wil je niet, dat moet je niet willen." Van Gennip sprak met de ambassadeur van Oekraïne over hulp aan zijn landgenoten. Vakbond CNV luidde vanmorgen de noodklok. Het gaat vermoedelijk om 35 tot 40 mensen die zo'n wurgcontract hebben. Van 25 werknemers met wie de bond de afgelopen tijd contact heeft gehad is daadwerkelijk vastgesteld dat ze zo'n contract hebben. Oekraïense vluchtelingen, maar ook Polen die in de Westlandse kassen aan de slag willen, komen daar veelal terecht via bemiddelaars, zoals het Poolse uitzendbureau Janpol. Een van de opvallendste clausules in het in kreupel Nederlands opgestelde contract is dat overtreding van de regels "kan leiden tot deportatie naar Oekraïne en een verbod op toegang tot EU-landen". Met andere woorden: Oekraïners die fouten maken, worden teruggestuurd naar de oorlog. "Hoe kun je dat zeggen tegen mensen die op 2 mei begonnen zijn, die daar hebben kunnen wegkomen, die daar nog familie hebben zitten van wie ze niet weten hoe het ermee is?", zei bestuurder Henry Stroek van CNV Dienstverlening in het NOS Radio 1 Journaal. Verder staat in het contract dat het "geen arbeidscontract" is. In een geanonimiseerd contract in bezit van CNV wordt een brutoloon vermeld van 10,48 euro per uur, het minimumloon. Aan het begin van elke maand moeten er 50 euro 'administratiekosten' worden afgedragen. De werknemer moet voor eigen verblijf en vervoer betalen, evenals voor werkkleding en schoenen ("als het moet"). Reizen binnen de Europese Unie en de Schengenlanden is verboden "ongeacht het doel van het verblijf (zelfs toeristisch)". Het uitzendbureau bepaalt wanneer mensen weer weg mogen uit Nederland. "Deze datum kan niet willekeurig gekozen worden." Wie voortijdig met zijn baan stopt moet ruim 200 euro boete betalen. "Ongewettigde afwezigheid" op het werk geldt als eenzijdige beëindiging van het contract. Verder is het de werknemers verboden "direct contact op te nemen met andere werknemers uit het Nederlandse bedrijf, met namen over arbeidskwesties. Het overtreden van deze regel kost 500 euro". RTL Nieuws heeft vrouwen gesproken die in het Westland bij plantenkwekerij Vreugdenhil Bulbs & Plants in 's Gravenzande werken. Ze zijn van Oekraïne naar Polen gevlucht en vonden daar werk via Janpol. De vrouwen worden uitgebuit, zeggen ze. Hun verhaal wijst erop dat de bepalingen in het contract ook echt worden uitgevoerd: ze weten niet hoeveel ze netto verdienen, omdat er behalve premies ook een bedrag wordt ingehouden voor onderdak en vervoer. En ze moesten bedragen betalen aan het uitzendbureau voor hun documenten. "Ze hebben al onze gegevens, en we weten niet wat er met ons gebeurt als we kritiek hebben. Het zijn maffiapraktijken", zegt een van de werknemers tegen RTL. Kwekerij Vreugdenhil heeft nog niet gereageerd.||https://nos.nl/artikel/2431150-wurgcontracten-polen-en-oekrainers-zijn-nederland-onwaardig-zegt-minister
2022-06-02||School Bilthoven uit voorzorg dicht na dreigmail|| De middelbare school, basisschool en kinderopvang De Werkplaats in Bilthoven bleven vandaag uit voorzorg dicht na een dreigmail die dinsdagavond is verstuurd. Burgemeester Sjoerd Potters van De Bilt adviseerde de sluiting na overleg met de politie en het Openbaar Ministerie, meldt RTV Utrecht. De scholen en kinderopvang blijven ook morgen gesloten. Dat is na overleg met de burgemeester, politie en justitie besloten omdat het politieonderzoek nog niet is afgerond. Een aantal leerlingen van de middelbare school die bij De Werkplaats hoort, kregen eergisteravond een bericht in hun mailbox met de tekst: "Ik ga jullie allemaal doodschieten. Geniet nog maar van jullie leven." Bij de tekst stond een foto van een pistool. De afzender noemt een datum die niet klopt: donderdag 2 juli. Het is vandaag donderdag 2 juni. De mail was verstuurd vanuit een account van een leerling, maar hij weet van niets. De rector van de school zei gisteren nog dat deze jongen waarschijnlijk is gehackt en dat de situatie veilig zou zijn. Toch blijven de school, basisschool en kinderopvang, met meer dan 1300 leerlingen vandaag en morgen uit voorzorg dicht. Dit hangt volgens de school samen met het onderzoek dat de politie doet naar de herkomst van de dreigmail. Volgens een woordvoerder van De Werkplaats was geen nieuwe informatie binnengekomen waardoor besloten is de school langer dicht te houden.||https://nos.nl/artikel/2431148-school-bilthoven-uit-voorzorg-dicht-na-dreigmail
2022-06-02||Na 33 jaar laatste Ontbijtnieuws voor Jan de Hoop: 'Duizenden lieve berichtjes'|| Hij moest van tevoren even diep ademhalen maar vandaag om 09.00 uur was het toch echt zover: de laatste keer dat Jan de Hoop (67) het RTL Ontbijtnieuws presenteerde. "Ik heb duizenden lieve berichtjes gekregen, en daar ben ik iedereen heel dankbaar voor." Voorafgaand beloofde hij de kijker zijn best te doen om het droog te houden. Aan het eind van de uitzending lukte het De Hoop niet zich daaraan te houden en sloot hij in tranen zijn laatste uitzending af. "Het is nog erger dan Toine van Peperstraten", lachte hij door zijn tranen. Het emotionele dankwoord van De Hoop aan het einde van zijn laatste uitzending: De presentator is 33 jaar het vaste gezicht van het RTL Ontbijtnieuws geweest. De uitzending sloot af met een dankwoord aan onder meer de redactie en zijn man Coen. "Hij heeft in het begin het zetje gegeven om dit werk te gaan doen en hij wordt ook altijd wakker van die wekker 's ochtends." Na een korte video waarin de carrière van De Hoop in vogelvlucht te zien was, inclusief bloopers, richtte hij zich tot de kijker. Hij zei dankbaar te zijn voor iedereen die naar hem keek tijdens de uitzendingen en wenste zijn opvolger succes, Robbie Kammeijer, voorheen presentator van EditieNL. De Hoop kreeg na zijn laatste uitzending een koninklijke onderscheiding van burgemeester Ton Heerts van Apeldoorn. Hij werd in de studio van RTL benoemd tot Ridder in de Orde van Oranje-Nassau. "In 33 jaar bent u het gezicht van het Ontbijtnieuws geworden", zei Heerts. "Alsof u iedere ochtend bij de kijkers aan de keukentafel aanschoof." De Hoop zegt tegen RTL Nieuws dat hij aan het idee moet wennen dat hij vanaf vandaag niet meer achter de nieuwsdesk zit. Hij zag de studio als zijn tweede woonkamer en de collega's als zijn familie. Dat hij nu niet meer terugkomt naar die studio als nieuwslezer vindt hij "niet te bevatten". Stoppen is De Hoops eigen keuze geweest. Ongeveer twee jaar geleden gaf hij al aan dat het genoeg was geweest. Uiteindelijk bleef hij toch bij het RTL Ontbijtnieuws, maar ging hij wel minder werken: van vier naar drie dagen in de week. Elke dag stond De Hoop om 03.00 uur op. "Je moet maar eens googelen wat dat soort tijdstippen met je doen", zei hij in een afscheidsinterview bij zijn werkgever. "Mijn werkdag zit er dan wel om 10.00 uur in de ochtend op, ik zit de rest van de dag te gapen, op de terugweg val ik vaak bijna in slaap." Het vroege opstaan begon steeds meer zijn tol te eisen. Dat gaf De Hoop uiteindelijk de doorslag in zijn besluit om er definitief mee te stoppen. De Hoop, die tegenwoordig op de Veluwe woont, werkte als puber al voor een radioprogramma van een ziekenhuis. Daarna ging hij werken bij de illegale radiozender Radio Mi Amigo onder het pseudoniem Frank van der Mast. Onder die naam werkte hij ook voor de AVRO, waar hij rond 1980 Toppop presenteerde op Hilversum 3, zoals NPO 3 FM toen heette. Zijn journalistieke carrière begon bij Veronica Nieuwsradio in 1987, als nieuwslezer. Twee jaar later stapte hij over naar tv bij de zender die begon als RTL Véronique en later RTL 4 werd. In datzelfde jaar startte hij als nieuwslezer bij het RTL Ontbijtnieuws. Een nieuwsuitzending in het eerste jaar dat Jan de Hoop op de beeldbuis te zien was: De Hoop vertelt aan RTL Nieuws over zijn moeilijkste uitzending toen hij, net voordat hij live moest, te horen kreeg dat zijn dierbare collega Conny Mus plots was overleden door een hartaanval. Er werd bewust voor gekozen om de regie nog niet in te lichten. "Dan zouden we met z'n allen niet in staat zijn die uitzending te maken door de klap." Dat hij zich door die uitzending heen wist te worstelen kan hij naar eigen zeggen nog steeds niet geloven. De presentator van het eerste uur gaat zich nu vooral richten op het thuisfront. Verder is De Hoop van plan te gaan reizen naar onder meer Barcelona. Daarnaast blijft hij muziek draaien bij Omroep Gelderland en geven Coen en hij presentatietrainingen.||https://nos.nl/artikel/2431140-na-33-jaar-laatste-ontbijtnieuws-voor-jan-de-hoop-duizenden-lieve-berichtjes
2022-06-02||Friezen en Groningers moeten het verst voor de pinautomaat|| Inwoners van Groningen en Friesland moeten de grootste afstand afleggen om contant geld op te nemen bij een Geldmaat. Uit cijfers die Omroep Gelderland opvroeg blijkt dat de afgesproken norm daar lang niet wordt gehaald dat maximaal een kwart procent van de bevolking verder dan 5 kilometer van een geldautomaat mag wonen. Die landelijke norm van 0,24 procent buiten en 99,76 procent binnen die straal is begin april vastgelegd in het Convenant Contant Geld, dat De Nederlandsche Bank heeft gesloten met andere banken. Uit de data blijkt dat Geldmaat de landelijke norm net niet haalt: 0,33 procent van alle Nederlanders woont hemelsbreed verder dan 5 kilometer van een Geldmaat. Als je kijkt naar de individuele provincies, krijg je een ongunstiger beeld. In vijf provincies wordt de norm niet gehaald. Vooral Friesland schiet tekort: daar heeft 2,3 procent van de mensen geen pinautomaat in een straal van 5 kilometer. Het overzicht per provincie: De andere onderbedeelde provincies zijn achtereenvolgens Groningen, Drenthe, Flevoland en Zeeland, alle met meer dan 1 procent van de bevolking. Utrecht is nagenoeg perfect: op 39 inwoners na hoeft niemand verder dan 5 kilometer voor contant geld. Als we inzoomen op de gemeenten, worden de verschillen nog een stuk groter. In 54 gemeenten - dat is 1 op de 7 - wordt de norm van een kwart procent niet gehaald. Relatief zijn de inwoners van Oldambt, Texel en Midden-Drenthe er het slechtst aan toe. In Oldambt woont bijna 10 procent hemelsbreed meer dan 5 kilometer van een Geldmaat, dat zijn ruim 3700 mensen. In Texel gaat het om ruim 8 procent, in Midden-Drenthe om 7,4 procent. Omroep Gelderland heeft samen met het bedrijf Object Vision ook gekeken naar de werkelijk af te leggen afstand naar een geldautomaat (in plaats van hemelsbreed, zoals in de norm is vastgelegd). Dan doen deze gemeenten het ook slecht, maar worden ze ingehaald door het Friese Opsterland, waar 21,5 procent meer dan 5 kilometer moet afleggen om geld uit de muur te halen. In Oldambt gaat het dan om 13,8 procent van de bevolking. Van alle mensen in Nederland moeten mensen uit Woldendorp, een dorp in de naburige gemeente Eemsmond, het verst rijden voor een Geldmaat. Die zit hemelsbreed op 9,5 kilometer, in Farmsum. Diezelfde geldautomaat zit op 8,8 kilometer vanaf Termunten en 8,5 kilometer vanaf Nieuwolda-Oost. Daarmee vormen deze dorpen de landelijke top-3 in de lijst van dorpen die hemelsbreed het verst weg liggen van een pinautomaat. Op de vierde plek staat De Cocksdorp op het eiland Texel. Daar ben je hemelsbreed acht kilometer verder voordat je cash geld kunt pinnen. De inwoners van Schiermonnikoog, Vlieland, Amsterdam en Den Haag wonen daarentegen het dichtst bij een geldautomaat. Daar is de Geldmaat nooit verder weg dan 600 meter lopen. Naar aanleiding van eerdere berichtgeving van RTV Noord heeft Tweede Kamerlid Henk Nijboer (PvdA) vragen gesteld aan de minister. Hij wil onder andere weten waarom de norm in een aantal delen van Nederland niet wordt gehaald. Ook vraagt hij of het kabinet bereid is te zorgen voor voldoende pinautomaten "juist in de regio waar voorzieningen al onder druk staan".||https://nos.nl/artikel/2431138-friezen-en-groningers-moeten-het-verst-voor-de-pinautomaat
2022-06-02||Waarom het onmogelijk is 20 miljoen ton graan uit Oekraïne te exporteren|| Zeker 20.000.000.000 kilo graan ligt in Oekraïne te wachten om de wereld te voeden. Door de Russische blokkade van de Zwarte Zee moet deze enorme bulk tarwe, gerst en mais via weg en spoor het land uit worden geholpen, voornamelijk via Polen en Roemenië. Er wordt met man en macht gewerkt om zoveel mogelijk graan te exporteren, maar het blijkt een onmogelijke opdracht. De 20 miljoen ton graan moet binnen twee maanden grotendeels geëxporteerd zijn, omdat de voorraad ofwel wegrot of omdat de opslagcapaciteit weer nodig is voor een nieuwe vracht graan. Die exportklus is normaal gesproken met bijna 300 schepen geklaard, nu zijn er tienduizenden treinwagons en vrachtwagens nodig. In deze graphic zie je hoeveel binnenvaartschepen (voor transport over de Donau naar Roemenië), treinwagons (Oekraïens formaat) of vrachtwagens nodig zijn om één vrachtschip te vervangen: Voor de Russische invasie exporteerde Oekraïne zo'n 5 miljoen ton graan per maand via de havens van Marioepol en Odessa. De ene haven is in Russische handen gevallen, de andere is afgesloten van de zee door een Russische marinevloot. Ook liggen er zeemijnen voor de kust van Odessa. Na Rusland is tijd de grootste vijand voor de Oekraïense graanexport. Het duurt dagen om een wagon of vrachtwagen graan de grens over te krijgen. Allereerst de trein. Aan de grens moet de volledige lading worden overgeladen op andere treinen, omdat het 'Europese' spoor smaller is dan het Oekraïense spoor. Dat is een zeer tijdrovend proces: Polen kan op dit moment zo'n 300 wagons per dag afhandelen. Een graanwagon staat inmiddels gemiddeld 16 dagen te wachten aan de Poolse grens, met uitschieters tot 30 dagen. Die spoorwegcapaciteit kan op korte termijn maar zeer beperkt worden vergroot. De Europese Commissie roept lidstaten op treinwagons beschikbaar te stellen en 'graantreinen' voorrang te geven op andere treinen. Deutsche Bahn wil drie treinen per dag vanuit Oekraïne naar West-Europa laten rijden. Een druppel op een gloeiende plaat. Dit zijn de belangrijkste handelsroutes vanuit Oekraïne naar havens in de EU: Ook via de weg is geen oplossing, zegt Jan Fransoo, hoogleraar Operations en Logistiek Management aan de Tilburg University. "Je komt al snel op honderdduizenden ritten per maand om de Zwarte Zeeroute te compenseren." Dat leidt tot lange files voor de grens, ziet de Nederlandse agrariër Kees Huizinga, die over 15.000 hectare landbouwgrond in Oekraïne beschikt. "Wij lossen net over de Roemeense grens, een rit van zo'n 600 kilometer. Daar doen we acht dagen over, omdat we zes à zeven dagen in de rij staan." Met de terugreis erbij is een chauffeur twee weken zoet voor de levering van 25 ton graan. Voorheen ging dat via de haven van Odessa in anderhalve dag. Dat stuwt de graanprijs omhoog: "Normaal zijn de transportkosten zo'n 20 dollar per ton, nu naar Roemenië is het 100 dollar per ton. Een derde van de prijs zit inmiddels in het transport." Zo druk is het aan de Oekraïens-Roemeense grens: De lange wachtrijen zijn het gevolg van de strenge Europese controles, zegt Huizinga. "Het is vooral veel papierwerk, bureaucratie." De controles zijn tijdrovend, maar wel nodig. "Het gaat immers om landbouwproducten", zegt Fransoo. Hij heeft wel een idee om het proces te versnellen: speciale corridors van de Oekraïense grens naar de EU-havens. "Je verzegelt bij de grens dan het voertuig en controleert bij de haven pas de inhoud. Dat brengt risico's met zich mee, maar vermindert wel de files." Tot slot vormen de EU-havens nog een bottleneck. De havens van Swinoujscie en Gdynia/Gdansk draaien nu al op volle capaciteit. Bovendien beginnen Polen en Roemenië over een maand zelf te oogsten, waardoor de infrastructuur weer volop gebruikt zal worden voor de eigen productie. "De echte oplossing", zegt Huizinga, "is de Russen het land uitschoppen, zodat de Zwarte Zee weer vrijkomt." In onderstaande video legt NOSop3 uit welke impact het wegvallen van Oekraïens en Russisch graan op sommige landen heeft:||https://nos.nl/artikel/2431137-waarom-het-onmogelijk-is-20-miljoen-ton-graan-uit-oekraine-te-exporteren
2022-06-02||Kabinet hoopt dakloze te helpen met echt 'huis', geen stretcher|| Daklozen moeten voortaan zo snel mogelijk een eigen woonplek krijgen. Het kabinet denkt dat het aanbieden van een vaste woning de meest effectieve methode is om dakloosheid te bestrijden. Nu krijgen daklozen vooral tijdelijk onderdak in opvanghuizen, zoals bijvoorbeeld het Leger des Heils. Staatssecretaris Van Ooijen van Volksgezondheid wil van deze aanpak af en spreekt in zijn plan Aanpak dakloosheid over een "fundamenteel andere kijk". "In plaats van op een stretcher te slapen en van opvang naar opvang te gaan, is het veel beter om meteen een plek te hebben en vandaar uit te herstellen", aldus staatssecretaris Van Ooijen van Volksgezondheid, Welzijn en Sport (VWS). Hij denkt dat daklozen hun financiële, psychische en andere problemen gemakkelijk vanuit een vaste woonplek kunnen aanpakken. "Het is beter dan van hot naar her te verhuizen." Er zijn in Nederland zo'n 32.000 geregistreerde daklozen, volgens het Centraal Bureau voor de Statistiek. Daklozenorganisaties denken dat het er veel meer zijn. Ook jongeren die met ruzie thuis zijn weggegaan en tijdelijk op de bank slapen bij vrienden, vallen in principe onder de categorie daklozen. Net als ouders die bij de scheiding het huis zijn kwijtgeraakt of mensen die wel een baan hebben, maar hun woning zijn kwijtgeraakt door huur-of hypotheekachterstand. Het gaat hier om economische daklozen, ook wel thuislozen, die in auto's en campings slapen, maar ook 's avonds aankloppen bij de opvang voor een droge slaapplek. Er wordt al jaren gesproken over een betere aanpak van dakloosheid en de vorige staatssecretaris Blokhuis beloofde in 2020 om 10.000 extra woonplekken met begeleiding te realiseren. Uit het plan van de nieuwe staatssecretaris Van Ooijen wordt niet duidelijk of dit aantal gehaald is. Wel staat in de brief aan de Tweede Kamer dat "veel gemeenten hard werken" aan succesvolle projecten. Hij is blij dat het kabinet nu niet "bij nul" moet beginnen. Op dit moment is er een woningtekort van bijna 279.000 woningen en dat zal tot 2024 alleen maar oplopen. Van Ooijen erkent dat het gebrek aan woningen zijn voorgestelde bestrijding van dakloosheid moeilijker uitvoerbaar maakt. Gemeenten zullen liever een schaarse, betaalbare woning, toewijzen aan een starter of jong gezin, dan aan een dakloze. Van Ooijen heeft zijn hoop gevestigd om de bouw van nieuwe sociale woningbouw de komende jaren ."Het is een langjarig plan tot 2030 en dan is er tijd om nieuwe huizen te bouwen." Ook heeft dit kabinet er meer geld voor uitgetrokken: 65 miljoen euro per jaar. Bij het vorige kabinet was er een totaal budget van ongeveer 200 miljoen euro. De VWS-staatssecretaris hoopt dat het aantal daklozen over acht jaar is opgelost. "Uiteindelijk hopen we op nul terecht te komen, misschien wel in 2030." Voor dakloze EU-arbeidsmigranten worden een ander plan gemaakt en dat wordt binnenkort bekendgemaakt. Sjaak Kraan leefde anderhalf jaar op straat, hij heeft nu een huis en het gaat stukken beter met hem. ||https://nos.nl/artikel/2431136-kabinet-hoopt-dakloze-te-helpen-met-echt-huis-geen-stretcher
2022-06-02||Op zoek naar personeel zet NS een treinsimulator op het station|| De Nederlandse Spoorwegen gaan met een treinsimulator op zoek naar meer personeel. In de simulator wordt nauwgezet nagebootst hoe je als machinist of conducteur een intercity door de drukke spits heen loodst. Morgen staat de simulator op station Utrecht Centraal, daarna volgt een tournee door het land. Het is alle hens aan dek voor de NS, want het bedrijf is naarstig op zoek naar nieuw personeel. Op dit moment staan er 1100 vacatures open, meldt RTV Utrecht. Het personeelstekort beperkt zich niet tot het rijdend personeel op de trein. Maar het is daar wel goed merkbaar. Zo gaat de onlangs uitgebreide treindienst tussen Arnhem, Schiphol en Rotterdam vanaf 13 juni weer terug naar een kwartierdienst. Volgens de spoorwegen zal het daar waarschijnlijk niet bij blijven en dreigen meer ingrepen in de dienstregeling. Om nu toch snel mensen te interesseren, zet NS de treinsimulator in die normaal wordt gebruikt om machinisten of conducteurs op te leiden. De simulator heeft dezelfde bediening als die van de nieuwste intercity waarmee de NS rijdt en bootst alles "zo realistisch mogelijk" na, laat een woordvoerder weten. Gebruikers krijgen onder meer te maken met slecht weer, vertraagde treinen en andere zaken die in het echt kunnen voorkomen. De simulator laat ook zien hoe deuren geopend kunnen worden en hoe de noodrem werkt. De treinsimulator staat morgen tussen 10.00 en 16.00 uur op Utrecht Centraal en is daarna te bezoeken op de stations Arnhem (11 juni), Alkmaar (18 juni), Deventer (24 juni), Rotterdam Centraal (2 en 3 juli) en Eindhoven Centraal (8 juli).||https://nos.nl/artikel/2431134-op-zoek-naar-personeel-zet-ns-een-treinsimulator-op-het-station
2022-06-02||Denk gaat besturen, maar leden willen meer inspraak|| De politieke partij Denk gaat vrijwel zeker meebesturen in drie gemeenten: Rotterdam, Schiedam en met een gedoogconstructie in Helmond. In de komende weken wordt een akkoord in Rotterdam en Schiedam verwacht waar Denk armoedebestrijding en meer gelijkheid als prioriteiten stelt. Toch is er binnen de partij kritiek over het gebrek aan ledendemocratie. Zaterdag wordt er op een ledenvergadering een motie van afkeuring ingediend tegen partijleider Azarkan. In Rotterdam onderhandelt Denk al weken over het vormen van een stadsbestuur met Leefbaar Rotterdam, VVD en D66 en hoopt de partij twee wethouders te kunnen leveren. In Schiedam neemt de partij zelfs het voortouw in de formatie met een eigen informateur, Metin Celik. Een volgende stap in het volwassen worden van de partij, vindt partijleider Farid Azarkan. "Wij willen niet alleen anderen wijzen op fouten vanuit de oppositie, maar ook verantwoordelijkheid dragen." Dat betekent dat Denk ook compromissen moet sluiten met de VVD, een partij waarmee Denk gaat samenwerken. "Ik heb de VVD ook hier in Den Haag zien veranderen", zegt Azarkan. "Wij hebben keihard gestreden voor de erkenning van institutioneel racisme, dat erkent Rutte nu ook." Ondanks deze ontwikkeling wacht de partijleiding een onrustige ledenvergadering komende zaterdag. Kritische partijleden hebben acht moties ingediend waarin het bestuur wordt opgeroepen om meer te doen aan de ledendemocratie. Een motie van afkeuring van kandidaat-Kamerlid Ahmet Erdogan richt zich specifiek op partijleider Azarkan. "Hij voelt zich heer en meester in de partij en heeft een grote inmenging als het gaat om de samenstelling van kandidatenlijsten en benoeming van lijsttrekkers", stelt Erdogan. "De drie Kamerleden bepalen bijna alles. Ze spreken van diversiteit, maar zetten drie mannen bovenaan de kandidatenlijst." Volgens het Denk-lid worden kritische leden ook op een zijspoor gezet. Azarkan herkent zich niet in de kritiek. "Het is logisch dat ik als politiek leider meedenk en meepraat over kandidatenlijsten, omdat ik het team moet aanvoeren." Volgens hem zijn veel aannames in de kritische moties ook niet bewezen. "Qua diversiteit wijs ik erop dat de helft van de top 6 van de kandidatenlijst voor de Tweede Kamer vrouw is, maar dat gaat inderdaad om de plekken vier tot en met zes." Bij Denk is het niet mogelijk om te stemmen over kandidatenlijsten, die worden samengesteld door het bestuur en de kandidatencommissie. "Als we dat anders willen moeten we de statuten wijzigen", zegt partijvoorzitter Ejder Köse, die zegt daarnaar te willen kijken. "Wij willen ook decentraliseren, dus minder vanuit het partijkantoor in Rotterdam bepalen, maar lokale afdelingen meer zeggenschap geven." De voorzitter doet de onrust bij kritische Denk-leden af als groeistuipen van een jonge partij. "Ik heb het idee dat hier ook wel rancune en teleurstelling een rol speelt bij deze leden, mijn oproep aan hen is: kom met voorstellen om de statuten te wijzigen en het democratischer te maken." Ook Azarkan hoopt op 'een gezonde discussie' op de ledenvergadering zaterdag, die in tegenstelling tot vorige congressen achter gesloten deuren plaatsvindt.||https://nos.nl/artikel/2431132-denk-gaat-besturen-maar-leden-willen-meer-inspraak
2022-06-02||Honderden wetenschappers steunen Jaap van Dissel na aanval FvD-Kamerlid|| Honderden wetenschappers hebben het opgenomen voor Jaap van Dissel, directeur van het Centrum Infectieziektenbestrijding van het RIVM. Aanleiding is een beschuldiging van FvD-Kamerlid Gideon van Meijeren, die vorige week in de Kamer bij herhaling stelde dat Van Dissel 'corrupt' is en aandrong op zijn ontslag. Van Meijeren deed zijn uitspraken in een debat over de politieke invloed die is uitgeoefend op adviezen van het Outbreak Management Team (OMT), waarvan Van Dissel voorzitter is. Van Dissel heeft dat toegelaten, zei Van Meijeren, daarmee is hij beïnvloedbaar en dus corrupt. Overigens kreeg Van Meijeren meteen al tegengas van andere Kamerleden, onder wie Martin Bosma (PVV), die het debat voorzat. "Ho, ho, ho, ho. Ik vind dit iets te bikkelharde taal: woorden als 'corrupt', "leugens", 'leugenaar' etcetera", zei Bosma. Microbioloog Marc Bonten en viroloog Marion Koopmans schrijven nu in een ingezonden brief in de Volkskrant namens honderden wetenschappers dat dergelijke aantijgingen vaker voorkomen in het parlement en op sociale media aan de orde van de dag zijn. Dat ondermijnt het vertrouwen in de wetenschap, schrijven Bonten en Koopmans. Ze wijzen erop dat in de coronapandemie dankzij de wetenschap binnen enkele weken een betrouwbare coronatest is ontwikkeld, binnen een half jaar een effectieve behandeling die tot een verlaagd sterftecijfer leidde en later ook de vaccins tegen het coronavirus. "De polariserende toon van het debat en het verspreiden van desinformatie hebben ertoe bijgedragen dat sommigen zich van vaccinatie hebben afgekeerd", aldus de wetenschappers. Dat heeft levens gekost, zeggen ze. Ze roepen de parlementariërs op hun immuniteit niet te misbruiken om mensen zonder meer te beschuldigen en verdacht te maken. Het pleidooi wordt onderschreven door honderden hoogleraren, alle veertien rectoren van de Nederlandse universiteiten en alle decanen van de studierichting geneeskunde. "Mede door berichten op sociale media hebben mensen zich moedwillig blootgesteld aan onwerkzame en zelfs schadelijke behandelingen", betogen de wetenschappers in hun brief. "Door dagelijkse ophitsing achtte de nationale veiligheidsdienst zelfs persoonlijke beveiliging nodig voor wetenschappers." Hier maken ze zich grote zorgen over. De wetenschap zal zich blijven inzetten voor het welzijn van iedereen "met de hoogst mogelijke kwaliteitseisen en volledige transparantie over de manier waarop dat gebeurt, en met uiteraard de erkenning dat daarbij immer ruimte voor verbetering is." Continue kritiek, door collega's en vanuit de samenleving, is een van de fundamenten van de wetenschap, concluderen ze. Koopmans zegt in een toelichting in het NOS Radio 1 Journaal dat de aanleiding voor het stuk in de Volkskrant weliswaar het Kamerdebat is, maar dat de wetenschappers een steeds vaker voorkomend patroon zien. Ze vindt dat in de Kamer, maar ook elders moet worden nagedacht over dergelijke kwalificaties. "Vanuit de debatten wordt twijfel gezaaid over de wetenschap." Koopmans merkt op dat de wetenschap ook zelf aan zet is: wetenschappers moeten misschien beter nadenken voor ze zich in de publiciteit over allerlei zaken uitspreken.||https://nos.nl/artikel/2431130-honderden-wetenschappers-steunen-jaap-van-dissel-na-aanval-fvd-kamerlid
2022-06-02||'AIVD gebruikt omstreden Israëlische hacksoftware, ook voor hacken Ridouan Taghi'|| De AIVD gebruikt omstreden hacksoftware van de Israëlische NSO Group en heeft die onder meer ingezet om in 2019 de telefoon van Ridouan Taghi te hacken. Dat blijkt uit onderzoek van de Volkskrant, die sprak met verschillende anonieme bronnen. Voor het eerst is duidelijk geworden dat Nederland zaken doet met NSO Group. De hacksoftware wordt ook wereldwijd door overheden gebruikt om oppositieleden, activisten en journalisten in de gaten te houden, bleek eerder uit onderzoek van het Canadese CitizenLab en mensenrechtenorganisatie Amnesty International. Daarom vinden critici dat de software een bedreiging vormt voor de democratie. De VS zette eind 2021 NSO Group op een sanctielijst vanwege "kwaadaardige activiteiten" die "in strijd zijn met de nationale veiligheid en buitenlandse belangen". Hackprogramma Pegasus maakte het bedrijf berucht. "Het is een militair wapen. Je kunt met één klik iemands telefoon besmetten, de gps-locatie heel nauw volgen, de microfoon aanzetten en alles weten van die persoon", zegt Volkskrant-journalist Huib Modderkolk in het NOS Radio 1 Journaal. Na de moord op advocaat Derk Wiersum in 2019 vroeg toenmalig minister van Justitie en Veiligheid Ferd Grapperhaus de AIVD om te helpen bij de opsporing van Taghi, hoofdverdachte in het Marengoproces. Geheime diensten kunnen zelfstandig onderzoek doen in het buitenland, de politie niet. Drie maanden na de moord werd Taghi in Dubai aangehouden. Het is niet bekend welke rol de hacksoftware daarbij speelde. De AIVD gaat tegenover de Volkskrant niet in op vragen over het gebruik van hacksoftware, de relatie met NSO Group of het hacken van Taghi. Ook NSO Group wil niet bevestigen of Nederland een klant is. Volgens Modderkolk maakt het gebruik van de NSO-hacksoftware de AIVD kwetsbaar. "Israël weet dat je het gebruikt en heeft deels kennis waar jouw interesses liggen." Ook zou Nederland door het gebruik bijdragen aan een commerciële markt. "Wat je vaak ziet, is dat als dit wordt ontwikkeld, het op een gegeven moment ook voor anderen beschikbaar komt, zoals criminelen. Daar is geen toezicht meer op en dat is uiteindelijk een bedreiging voor ons allemaal." Eerder werd de software aangetroffen op de telefoon van de weduwe van de vermoorde Saudische journalist Jamal Khashoggi, van leden van het Europees Parlement, de Europese Commissie, Catalaanse politici en mensenrechtenactivisten, zegt Modderkolk. "Het is zo'n aantrekkelijk middel dat misbruik op de loer ligt. Dan is het dus heel belangrijk dat je goed toezicht hebt en een goede waarborg hebt, en daar heeft het aan ontbroken." Deskundigen waarschuwden eerder tegenover Nieuwsuur voor de risico's op spionage in het systeem waarmee de Nederlandse politie telefoongesprekken van criminelen en verdachten aftapt. Zowel een oud systeem, dat de politie nog steeds gebruikt, als het nieuw aangekochte systeem komen van Israëlische defensiebedrijven. De controle daarop faalt:||https://nos.nl/artikel/2431129-aivd-gebruikt-omstreden-israelische-hacksoftware-ook-voor-hacken-ridouan-taghi
2022-06-02||Jubileum Queen Elizabeth: fragiel, maar wel 70 jaar op de troon|| Een lang weekend vol parades, straatfeesten, een balkonscène, theater en een Buckingham Palace-popconcert. Vanaf vandaag vieren de Britten vier dagen lang hun langst regerende vorst ooit: Queen Elizabeth II. Een Platina Jubileum voor de koningin die 70 jaar regeert, want een Zilveren en Gouden Jubileum heeft de 96-jarige Elizabeth al meegemaakt. Ze is niet alleen in het Verenigd Koninkrijk, maar ook wereldwijd het oudste en langst zittende staatshoofd. Wat er na 'Platina' komt, kan eigenlijk niemand je vertellen. Dit jubileumfeest is geen viering van het Britse koningshuis; het is een viering ter ere van háár: Queen Elizabeth. De uiterst plichtsgetrouwe koningin die al op jonge leeftijd beloofde "haar hele leven het land te zullen dienen". Een belofte die ze tot op de dag van vandaag, ondanks haar fragiele gezondheid, blijft nakomen. In die standvastigheid schuilt ook de kracht van haar populariteit. Vind maar eens een Brit die hier geen respect voor heeft. Elizabeth trapte gisteravond zelf de festiviteiten af met een boodschap aan het Britse volk, waarin ze iedereen bedankte die zich had ingezet voor de festiviteiten. "Ik weet zeker dat er veel fijne herinneringen zullen ontstaan tijdens deze feestelijkheden." Deze mijlpaal wordt overal in het Verenigd Koninkrijk gevierd. Er zullen naar schatting zo'n 40 miljoen Britten aan de festiviteiten en buurtfeesten deelnemen. Het portret van de koningin is afgebeeld op vlaggetjes en in bloembedden, en straks zweven ballonnen van corgi's (het Welsche dwerghondenras van de koningin) door de straten van Londen. Het hoogtepunt is de militaire parade vandaag, inclusief de beroemde balkonscène. Daarbij zullen alleen de werkende royals aanwezig zijn, dus kleinzoon Harry, diens vrouw Meghan en de omstreden prins Andrew zullen ontbreken als straaljagers sierlijk boven de menigte uitzwermen. Ook de 260 jaar oude koninklijke gouden statiekoets wordt van stal gehaald, vervaardigd in opdracht van George III in 1762 en sindsdien gebruikt voor de kroningen van alle Britse vorsten. Ook Elizabeth reed in 1953 in deze koets door de straten van Londen op de dag dat ze gekroond werd. Philip Holder uit Telford was toen nog klein, maar kan het zich nog goed herinneren. Hij werd op zijn 16e koetsenmaker en repareerde antieke exemplaren uit hooggeplaatste kringen. Philip kijkt dan ook vooral uit naar de parade met de Koninklijke Gouden Koets, één van de oudste koetsen ter wereld: De koningin zal ditmaal niet zelf in het antieke rijtuig zitten. Om haar te vervangen worden in de ramen van de koets de filmbeelden uit 1953 geprojecteerd. Elizabeth heeft zich ooit laten ontvallen dat de 4 ton wegende vergulde koets "verschrikkelijk oncomfortabel" is. Bovendien is de gezondheid van de bejaarde koningin erg broos. Volgens het paleis zal daarom per dag worden gekeken welke festiviteiten ze persoonlijk kan bijwonen. Sinds de vorstin in oktober in het ziekenhuis werd opgenomen spreekt het paleis van "terugkerende mobiliteitsproblemen" waardoor zij moeite heeft met staan en lopen. In de afgelopen maanden heeft ze verschillende ceremoniële gelegenheden, waaronder de opening van het parlement, moeten afzeggen, zeer ongebruikelijk voor haar. Toen ze in februari corona opliep vreesden veel Britten dat ze de viering van haar jubileum niet zou halen. Voor de mijlpaal van zeventig jaar wordt ook een nationale bakwedstrijd gehouden waarbij fanatieke taartenbakkers hun platina-pudding-recept kunnen opgedragen aan de koningin. Daar deden zo'n 5000 taartenbakkers mee. Shabnam Russo was met haar Rozen-Falooda taart, gebaseerd op een Indiaas' toetje, één van de laatste vijf finalisten. Dat de wedstrijd werd uitgeschreven ter ere van het jubileum van Queen Elizabeth, was voor Shabnam Russo extra reden om mee te doen. "Ze is heel standvastig. Voor mijn generatie is ze ook de enige koningin die we hebben gekend", vertelt ze. "De koningin heeft ons zoveel stabiliteit gegeven, vooral tijdens de pandemie. Ik ben groot fan van haar." Haar toetje won overigens niet: dat werd een klassieke trifle met limoensponscake, custard en amarettokoekjes. Het recept ervoor is terug te vinden op de officiële website van het koningshuis, met een foto van Elizabeths schoondochter Camilla erbij. Het jubileumfeest komt op een moment dat het land wel wat plezier kan gebruiken. De stijgende energieprijzen en hoge inflatie raken de armste Britten het hardst. De snel stijgende kosten van het levensonderhoud en de dreigende recessie die de Britse centrale bank voorspelt, vormen hét politieke debat waar het de komende maanden om zal draaien. De kranten staan bol van verhalen over mensen die moeten kiezen tussen een maaltijd of hun huis verwarmen, of Britten die de supermarktcaissière vragen een seintje te geven als hun boodschappen 40 pond bereiken, zodat ze de rest kunnen laten zitten. Voor koningin Elizabeth is dat niets nieuws onder de zon; talloze kabinetten die in haar naam het land bestuurden werden geteisterd door hoge inflatie. In het begin van haar koningschap in 1952 piekte die zelfs op 12 procent. Nu naderen de prijzen een niveau dat achttien keer zo hoog als in 1953, maar naast Elizabeth zijn er niet veel Britten meer die zich dat nog kunnen herinneren.||https://nos.nl/artikel/2431125-jubileum-queen-elizabeth-fragiel-maar-wel-70-jaar-op-de-troon
2022-06-02||Wekdienst 2/6: Haags ov-personeel staakt • Feest koningin Elizabeth van start|| Goedemorgen! In Den Haag en omstreken rijden trams en bussen van HTM niet vanwege een staking. En in Groot-Brittannië gaan de festiviteiten vanwege het platina jubileum van de Britse koningin Elizabeth van start. Eerst het weer: Vrij zonnig, maar lokaal eerst mist. Het blijft droog. Het wordt 17 tot 22 graden bij een matige noordoostenwind.  Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Op het oog terneergeslagen en geheel in het zwart gekleed luisterde Amber Heard naar het oordeel in de geruchtmakende smaadzaak tegen haar ex-geliefde Johnny Depp. Dat viel grotendeels in zijn voordeel uit. Heard (36) kreeg slechts op een punt gelijk en is "ongelooflijk teleurgesteld", laat ze weten in een verklaring. Depp (58) zegt blij te zijn dat hij na zes jaar zijn leven terug heeft. De twee gaven elkaar de schuld van hun vastgelopen carrière, in de nasleep van hun korte maar turbulente huwelijk waarin drugs, drank en geweld aan de orde van de dag waren. Details over die giftige relatie werden tijdens de rechtszaak breed uitgemeten, ook doordat de staat Virginia het toestaat om alles in de rechtszaal in beeld vast te leggen. Wie gisteren omhoog keek in de omgeving Breda, zag mogelijk koningin Máxima naar beneden komen. De koningin maakte bij een bezoek aan de Defensie Para School (DPS) in Breda een zogenoemde tandemsprong. Vastgemaakt aan een ervaren parachutist sprong ze uit een vliegtuig, waarna ze samen aan een parachute neerdaalden en op een grasveld terechtkwamen. Fijne dag!||https://nos.nl/artikel/2431124-wekdienst-2-6-haags-ov-personeel-staakt-feest-koningin-elizabeth-van-start
2022-06-02||Denemarken wil meedoen met Europees defensiebeleid|| Denemarken moet gaan samenwerken met andere EU-landen op het gebied van defensie. Bijna 66 procent van de Denen stemden voor deze stap in een referendum dat gisteren werd gehouden. Denemarken is het enige land in de Europese Unie dat niet meedoet aan het Europese defensiebeleid. Om die reden ontbreekt het land bij militaire missies van de EU. Waarnemers denken dat de Russische invasie in Oekraïne het land op andere gedachten heeft gebracht. "Dat nu zoveel mensen voor hebben gestemd is een blijk van vertrouwen", zegt premier Frederiksen. "Het is een sterk signaal aan onze bondgenoten in Europa en aan de NAVO en richting Poetin. Denemarken kan nu deelnemen aan Europese samenwerking voor defensie en veiligheid en daar ben ik erg blij mee." Voorzitter van de Europese Commissie Ursula von der Leyen en Voorzitter van de Europese Raad Charles Michel noemden het een "historische keuze". Von der Leyen noemt het op Twitter een "sterke boodschap van toewijding aan onze gezamenlijke veiligheid". Denemarken deed niet mee aan het Europese defensiebeleid omdat het land in 1992 het Verdrag van Maastricht verwierp, waar gemeenschappelijk veiligheidsbeleid een onderdeel van is. Om Denemarken toch deel van de EU te laten uitmaken kreeg het een aantal uitzonderingsposities. Zo maakt het land geen gebruik van de euro.||https://nos.nl/artikel/2431122-denemarken-wil-meedoen-met-europees-defensiebeleid
2022-06-02||Vier slachtoffers en schutter dood na schietpartij in ziekenhuis Oklahoma|| In een ziekenhuis in Tulsa, in de Amerikaanse staat Oklahoma, heeft een man vier mensen doodgeschoten. Daarna schoot hij zichzelf dood. De aanleiding van de schietpartij is niet bekend. Onder de doden bevinden zich zowel ziekenhuismedewerkers als patiënten. Een woordvoerder van de politie meldt dat er ook meerdere gewonden zijn gevallen en dat de omgeving van het medische complex eruitziet als een rampplek. Hoeveel gewonden er zijn, is niet duidelijk. De politie van Tulsa ging af op een melding van een "situatie met een actieve schutter" in het St. Francis Hospital. Een man zou daar met een geweer en pistool door de gangen op de tweede verdieping van een gebouw op het ziekenhuiscomplex lopen. Op het moment dat de politie arriveerde, troffen de agenten mensen met schotwonden aan. "Een aantal van hen was dood op dat moment", zegt de woordvoerder. "We hebben ook de vermoedelijke schutter gevonden. We geloven dat hij de schutter is omdat hij een lang geweer en een pistool bij zich droeg." Zijn identiteit wordt nog achterhaald. De politie gaat ervan uit dat hij tussen de 35 en 40 jaar oud was. President Biden is bijgepraat over de situatie, zegt het Witte Huis in een verklaring. Volgens Washington houdt Biden de situatie nauwlettend in de gaten en heeft hij contact gezocht met de lokale autoriteiten om steun te bieden. In korte tijd zijn er meerdere zogenoemde mass shootings geweest in de VS. Vorige week opende een 18-jarige schutter het vuur op een basisschool in Uvalde in Texas waarbij 19 kinderen en twee leraren omkwamen. Hij werd zelf door de politie doodgeschoten. Een paar dagen daarvoor kwamen tien mensen om het leven in Buffalo in de staat New York nadat een man het vuur opende in een supermarkt. Nog eens drie anderen raakten gewond.||https://nos.nl/artikel/2431120-vier-slachtoffers-en-schutter-dood-na-schietpartij-in-ziekenhuis-oklahoma
2022-06-02||'Oekraïners schuilen in kunstmestfabriek' • VS geeft meer militaire steun|| De voormalige Duitse bondskanselier Merkel heeft de Russische inval in Oekraïne een "barbaarse oorlog" genoemd. Ze zei dat in haar eerste publieke toespraak in zes maanden tijd. Ze sprak van een flagrante schending van het internationaal recht en een "diepe breuk" met de naoorlogse Europese geschiedenis. "Mijn solidariteit is met Oekraïne, dat werd aangevallen en binnengevallen door Rusland, en ik steun het recht op zelfverdediging." Ze zegt dat ze voorzichtig is met commentaar geven op actuele gebeurtenissen nu ze niet meer in functie is. Ze sprak ook over de mensenrechtenschendingen tegen burgers van Oekraïne. "Boetsja is representatief voor deze horror", waarmee ze verwees naar het bloedbad dat in maart plaatsvond in de voorstad van Kiev. Volgens haar zijn de gevolgen van de oorlog verstrekkend voor Oekraïne, maar ook voor de rest van het continent. "We mogen vrede en vrijheid nooit als vanzelfsprekend beschouwen." Met ieder een Oekraïense vlag om zich heen gedrapeerd, betraden de spelers van Oekraïne het veld op Hampden Park. Met zichtbare emotie brachten ze het volkslied ten gehore: "Oekraïne is nog niet vergaan." En toen moesten ze voetballen, de eerste officiële interland in oorlogstijd. Plaatsing voor het WK zou een momentje van geluk betekenen voor het Oekraïense volk, winnen van Schotland was daarom de missie van de internationals in de uitgestelde play-off in de WK-kwalificatie. Met een 3-1 overwinning deden ze dat, waardoor zich nog slechts één horde op de weg naar het WK bevindt: Wales. Nederland blijft wapens leveren aan Oekraïne zo lang dat nodig is, zegt minister Ollongren van Defensie in Nieuwsuur. "Wij kunnen nog helpen, wij kunnen nog dingen doen. Sommige dingen kunnen we nu leveren, andere dingen kunnen wij kopen en leveren en er zijn weer andere dingen die we samen met andere landen kunnen leveren. We kunnen Oekraïne niet in de steek laten en Rusland niet belonen voor deze agressie." Twee weken geleden zei premier Rutte in een persconferentie dat Nederland voorlopig geen zware wapens meer aan Oekraïne zou leveren. Ollongren wilde in Nieuwsuur niks zeggen over het type wapens dat geleverd zou kunnen worden. "Daar doen wij geen mededelingen over." Minister Ollongren zegt in dezelfde uitzending dat we met de kennis van nu kunnen vaststellen dat we te lang naïef zijn geweest in onze omgang met Rusland. Er is een aantal momenten geweest die toen de banden tussen Nederland en Rusland nog relatief goed waren al duidelijk maakten welke kant Rusland opging, zegt ze. "Zoals in 2007, toen Poetin een speech gaf in München waar hij dit eigenlijk allemaal aankondigde. En in 2008, toen Rusland Georgië binnenviel." "Aan MH17 hebben we consequenties verbonden. Vanaf dat moment werd onze band met Poetin en het Kremlin verslechterd en uiteindelijk bevroren. Met de kennis van nu was het beter geweest om toen al meer in Defensie te investeren. Maar we hadden toen ook een enorme financiële crisis." Hongarije eist opnieuw aanpassingen van het nieuwe sanctiepakket van de EU tegen Rusland waar ook een olie-embargo deel van uitmaakt. Het land wil met name af van de geplande economische strafmaatregelen tegen de Russisch-orthodoxe kerkleider, patriarch Kirill. Eigenlijk was het de bedoeling om vandaag het sanctiepakket verder uit te werken. Na wekenlang gesteggel werden Hongarije en EU het eens over een olie-embargo. Hongarije, Tsjechië en Slowakije kregen een uitzonderingspositie voor de aanvoer van olie via een pijpleiding, maar nu ligt Hongarije alsnog dwars vanwege de aanwezigheid van de geestelijke op de embargolijst. De patriarch onderhoudt nauwe banden met president Poetin en steunt de acties van Rusland in zijn preken en zou daarom op de EU-sanctielijst komen te staan. Eerder had de Hongaarse premier Orbán al gezegd dat hij "om principiële redenen" niet zou instemmen met sancties tegen kerkleiders. De Amerikaanse president Biden heeft een nieuw militair steunpakket aan Oekraïne aangekondigd ter waarde van 700 miljoen dollar, omgerekend zo'n 657 miljoen euro. Onderdeel van het pakket zijn vier M142 Himars-raketinstallaties en bijbehorende geavanceerde raketten. De raketten hebben een bereik van maximaal zo'n 80 kilometer. De president sprak al eerder vandaag in een essay in de New York Times over de levering, maar meldt dat nu officieel. In theorie zou Oekraïne de wapens ook kunnen gebruiken voor het bestoken van doelen op Russisch grondgebied, maar volgens het Amerikaanse ministerie van Defensie heeft Oekraïne de garantie gegeven dit niet te zullen doen. Volgens het Pentagon duurt het zo'n drie weken voordat de raketten geleverd kunnen worden en Oekraïense troepen voldoende getraind zijn in het gebruik. Onderdeel van het steunpakket zijn ook helikopters, antitankwapens en radars. Lees hier meer over de raketinstallaties die Amerika levert: Een onbekend aantal burgers schuilt in de stad Severodonetsk in de kelders van een kunstmestfabriek voor Russische bombardementen. Dat zegt de gouverneur van de regio Loegansk Serhi Hajdaj. Volgens hem liggen er mogelijk nog gevaarlijke chemicaliën in de Azot-fabriek. Hajdaj zegt dat het om "best een groot aantal" burgers gaat, maar dat het complex lang niet zo groot is als het Azovstal-complex in Marioepol waar een enorm gangenstelsel onder ligt. Hij benadrukt dat de fabriek nog in Oekraïense handen is. De Russen bestoken de stad onophoudelijk. Volgens de gouverneur heeft het Russisch leger zo'n 70 procent van de stad in handen, is er een "neutraal gebied" van zo'n 10 tot 15 procent en is de rest nog in Oekraïense handen. Lees hier meer over het belang van deze stad: Zwitserland heeft een verzoek van Denemarken om in Zwitserland gemaakte pantservoertuigen naar Oekraïne te sturen afgewezen. Volgens het Zwitserse ministerie van Economische Zaken komt bij levering de neutraliteit van Zwitserland in het geding. Zwitserland heeft bedongen dat als landen in Zwitserland gemaakte gevechtsvoertuigen of wapens naar andere landen exporteren zij altijd toestemming moeten krijgen. Het is niet de eerste keer dat Zwitserland voor de levering van materieel aan Oekraïne gaat liggen. In april sprak het land een veto uit voor gebruik van Zwitserse munitie die Duitsland naar Oekraïne wilde sturen. Ook wees het een verzoek van Polen af voor levering van Zwitserse wapens aan Oekraïne. Hoewel Zwitserland op wapengebied een neutrale status wil houden, steunt het wel de economische sancties die door de Europese Unie zijn ingesteld tegen Rusland. Het nationale team van Oekraïne speelt vanavond een kwalificatiewedstrijd tegen Schotland voor het WK in Qatar. Oud-voetballer Evgeniy Levchenko hoorde van Oekraïense militairen aan het front dat voetbal ook in oorlogstijd moet doorgaan. "Ook voetbal is een wapen tegen de Russische agressie", zegt Levchenko:  Hoge Turkse, Zweedse en Finse regeringsfunctionarissen zullen elkaar volgens NAVO-secretaris-generaal Stoltenberg "binnen een paar dagen" spreken in Brussel. Turkije is als enige NAVO-land tegen NAVO-toetreding van de twee landen. Volgens president Erdogan steunen de landen "veel terroristische organisaties", waarmee hij doelde op Koerdische organisaties als de PKK en YPG. Hij eist onder meer uitlevering van een aantal Koerden. Volgens Turkije-correspondent Mitra Nazar is de kans klein dat Zweden en Finland zullen overgaan tot uitlevering, maar is er op het gebied van wapenembargo's tegen Turkije wellicht wat te winnen. Over het overleg, dat op Stoltenbergs initiatief is belegd, zijn nog geen verdere details bekend. Stoltenberg zegt er zeker van te zijn "dat we een weg naar voren vinden". De NAVO-chef zegt dat het doel is om uiterlijk voor de NAVO-top die 28 juni begint uit de impasse te komen. De Schotse voetbalsupporters die vanavond de wedstrijd Schotland-Oekraïne bijwonen wordt gevraagd om het Oekraïense volkslied mee te zingen dat voor de wedstrijd zal klinken. In het stadion in Glasgow worden briefjes verspreid met daarop de tekst fonetisch geschreven. De Schotse nationale doedelzakvereniging heeft het lied geoefend en zal het ten gehore brengen voordat de wedstrijd begint. Het hoofd van de doedelzakspelers, de zogeheten 'director of piping' vertelt aan de BBC dat het lied perfect op een doedelzak gespeeld kan worden en dat het een "mooi deuntje" is. Schotland en Oekraïne spelen vanavond vanaf 20.45 uur tegen elkaar. Het is de eerste wedstrijd van het Oekraïense elftal sinds de inval van Rusland. Inzet is een plek in de finale om een ticket voor het WK voetbal in Qatar volgend jaar. De wedstrijd zou aanvankelijk in maart gespeeld worden, maar werd door wereldvoetbalbond FIFA verplaatst vanwege de oorlog in Oekraïne. De winnaar neemt het zondag op tegen Wales. Lees hier de reportage die de NOS maakte over het Oekraïense elftal: De focus op de stad Severodonetsk en de gevechten in de Donbas-regio leiden ertoe dat Rusland kwetsbaar blijft in Zuid-Oekraïne bij de regio Cherson. Dat concludeert het Institute for the Study of War (ISW) in zijn dagelijkse rapport over de oorlog. In de regio Cherson voeren Oekraïense troepen aanvallen uit in een poging het gebied te heroveren. Het gebied is belangrijk voor de Russen omdat het het enige stuk grond aan de westelijke flank van de rivier de Dnepr is dat de Russen stevig in handen hebben. Als ze het gebied in handen houden als de gevechten stoppen, dan hebben ze een sterke uitvalsbasis voor een toekomstige invasie, zegt het instituut. Het instituut zegt wel dat de Russen steeds meer terrein veroveren bij Severodonetsk. Daarnaast zijn Russische troepen volgens het ISW zeer waarschijnlijk militair materieel uit Belarus aan het halen om de eigen verliezen te compenseren. De Poolse premier Morawiecki zegt dat zijn land een "economische hub" kan worden voor buurland Oekraïne. Polen kan helpen bij het exporteren van graan en andere producten over land terwijl Rusland routes via het water blokkeert. "We bereiden vandaag meerdere overeenkomsten voor tussen ministeries die Polen en Oekraïne een economische impuls geven", vertelde de premier bij een bezoek aan de Oekraïense stad Borodjanka. De premier kondigde onder meer aan dat het Poolse ministerie van Infrastructuur gaat helpen bij wegen- en spoorwegprojecten in Oekraïne. "Poolse bedrijven gaan meehelpen met de wederopbouw, maar eerst moeten we Oekraïne bevrijden." Door de Russische blokkade van de Zwarte Zee moet een enorme bulk tarwe, gerst en mais via de weg en het spoor het land uit worden geholpen, voornamelijk via Polen en Roemenië. Een ontmoeting tussen de Russische president Poetin en zijn Oekraïense collega Zelensky is mogelijk, maar alleen als die goed is voorbereid. Dat heeft een woordvoerder van het Kremlin gezegd. Hij benadrukt dat vredesbesprekingen lang geleden al gestopt zijn en ook vooralsnog niet zijn hervat. De woordvoerder zei verder dat inwoners van de door Rusland bezette regio's Cherson, Zaporizja en de Donbas zelf mogen beslissen over hun toekomst. Oekraïne heeft eerder benadrukt dat een annexatie van die gebieden een eind zou betekenen van de vredesbesprekingen. Het geld dat het kabinet extra uittrekt voor defensie is de grootste investering sinds het einde van de Koude Oorlog. Dat heeft minister Ollongren gezegd bij de presentatie van de Defensienota. Het gaat om 5 miljard euro. Ollongren sprak van een historisch moment vanwege de hoogte van het bedrag en ook vanwege de oorlog in Oekraïne. Het extra geld gaat onder meer naar kruisvluchtwapens, zes extra F-35-gevechtsvliegtuigen, uitbreiding van de Patriot-luchtverdediging en vier extra Reaper-drones.||https://nos.nl/liveblog/2430988-oekrainers-schuilen-in-kunstmestfabriek-vs-geeft-meer-militaire-steun
2022-06-02||Depp: 'Ik heb mijn leven terug', Heard teleurgesteld na oordeel jury|| Op het oog terneergeslagen en geheel in het zwart gekleed luisterde Amber Heard naar het oordeel in de geruchtmakende smaadzaak tegen haar ex-geliefde Johnny Depp. Dat viel grotendeels in zijn voordeel uit. Heard (36) kreeg slechts op een punt gelijk en is "ongelooflijk teleurgesteld", laat ze weten in een verklaring. Depp (58) zegt blij te zijn dat hij na zes jaar zijn leven terug heeft. Heards woordvoerder zegt dat de actrice van plan is in hoger beroep te gaan. Of Depp nog verdere stappen wil zetten, is onduidelijk. De twee gaven elkaar de schuld van hun vastgelopen carrière, in de nasleep van hun korte maar turbulente huwelijk waarin drugs, drank en geweld aan de orde van de dag waren. Details over die giftige relatie werden tijdens de rechtszaak breed uitgemeten, ook doordat de staat Virginia het toestaat om alles in de rechtszaal in beeld vast te leggen. Depp zit op dit moment in Groot-Brittannië om gastoptredens te geven bij concerten van gitarist Jeff Beck. Hij kwam al snel met een verklaring, waarin staat dat zijn leven in 2016 "in een oogwenk" veranderde, doelend op het moment dat Heard de scheiding en een contactverbod aanvroeg. "Zes jaar later heb ik mijn leven terug. Het stemt mij nederig." "In de media werden valse, zeer ernstige en strafbare beschuldigingen tegen mij geuit, hoewel er nooit een aanklacht tegen mij werd ingediend", schrijft Depp op Facebook. Hij zegt verder overweldigd te zijn door de enorme steun van over de hele wereld en hoopt dat zijn zaak mannen en vrouwen die in dezelfde situatie zitten zal helpen. Depp sluit af met een citaat van de Romeinse filosoof Seneca: veritas numquam perit, de waarheid zal nooit vergaan. Heard spreekt in haar verklaring haar teleurstelling uit. "Ik ben er kapot van dat de berg aan bewijs niet genoeg was om de ongekende macht, invloed en druk van mijn ex-man te weerstaan." De actrice ziet ook een breder verhaal. "Ik ben nog meer teleurgesteld over wat dit oordeel betekent voor andere vrouwen." Ze spreekt van een stap terug, naar de tijd "dat vrouwen die zich uitspraken in het openbaar werden vernederd en te schande werden gemaakt". ||https://nos.nl/artikel/2431119-depp-ik-heb-mijn-leven-terug-heard-teleurgesteld-na-oordeel-jury
