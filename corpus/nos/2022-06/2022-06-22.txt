2022-06-22||Macron maant politieke tegenstanders in toespraak tot samenwerking|| De Franse president Macron stelt voor het land "op een andere manier te gaan besturen", met compromissen tussen de verschillende politieke stromingen als uitgangspunt. Hij zei dat in een televisietoespraak, drie dagen nadat zijn samenwerkingsblok de meerderheid verloor in het Franse parlement. Macron sprak de afgelopen dagen vrijwel onafgebroken met leiders van andere politieke partijen. Maar zijn opponenten bleken niet warm te lopen voor een coalitie met de partij van de onlangs herkozen president. De toenadering blijven zoeken is noodzaak voor Macron. Zijn Ensemble behaalde zondag 245 zetels bij de Franse parlementsverkiezingen. Voor een meerderheid zijn 289 zetels vereist. Dat betekent dat het een stuk lastiger wordt om zijn plannen door de Franse Tweede Kamer, de Assemblée Nationale, te loodsen. Het linkse samenwerkingsverband Nupes van Jean-Luc Mélenchon kreeg zondag 131 zetels. De uiterst rechtse Rassemblement National van Marine Le Pen kwam uit op 89 zetels en de conservatieve Republikeinen (LR) behaalden 61 zetels. Die situatie is ongebruikelijk in de Franse politiek. Volgens Macron laat de verdeling van zetels in de Assemblée "breuken en diepe verdeeldheid in het land" zien. "Maar ik geloof dat het mogelijk is om een bredere en heldere coalitie te vinden om actie te ondernemen", zei hij. "Dat moet geen stilstand betekenen, het moet betekenen dat er overeenkomsten gesloten worden." De president maande zijn politieke opponenten om binnen twee dagen duidelijkheid te geven over eventuele coalitievorming of samenwerking op losse onderwerpen.||https://nos.nl/artikel/2433696-macron-maant-politieke-tegenstanders-in-toespraak-tot-samenwerking
2022-06-22||Biden roept Congres op om accijns op brandstof in zomer op te schorten|| De Amerikaanse president Biden heeft het Congres opgeroepen om tijdelijk geen landelijke accijns te heffen op benzine en diesel. Hij zegt Amerikanen daarmee tegemoet te willen komen, nu de energieprijzen ongekend hoog zijn. Biden stelt een pauze van drie maanden voor. "Het haalt de pijn niet helemaal weg, maar het zou zeker wel helpen", zegt de president. De federale regering rekent per gallon benzine (bijna 4 liter) zo'n 18 cent accijns, voor diesel is dat ruim 24 cent. Vergeleken met een jaar geleden zijn de brandstofprijzen in de VS fors gestegen. Vorig jaar rekenden Amerikanen gemiddeld nog zo'n 3 dollar af per gallon benzine, vorige week kwam die prijs voor het eerst boven de 5 dollar (dat komt neer op 4,70 euro per 4 liter). Het voorstel is onderdeel van een groter plan. Zo wil Biden ook dat individuele staten hun accijnsheffing ook drie maanden opschorten. Sommige staten, zoals New York en Connecticut, hebben dit al ingesteld. Verder roept hij pompeigenaren op de prijs van brandstof te verlagen. Zij zijn tijdens de coronacrisis veel inkomsten misgelopen en proberen die schade nu in te halen door de prijzen kunstmatig hoog te houden. Het is nog maar de vraag of Bidens plan van de grond komt. Democraten in het Congres zijn sceptisch en ook economen hebben hun bedenkingen. Saillant is dat toenmalig presidentskandidaat Barack Obama in 2008 tijdelijke accijnsverlagingen op brandstof omschreef als trucje, waarmee politici aan kiezers kunnen laten zien dat zij iets voor elkaar hebben gekregen. Biden werd vicepresident onder Obama. Afgelopen maart poogde Biden ook al de olieprijzen omlaag te krijgen. Hij kondigde toen aan gedurende zes maanden elke dag ruwweg 1 miljoen vaten olie uit de reserves vrij te geven.||https://nos.nl/artikel/2433692-biden-roept-congres-op-om-accijns-op-brandstof-in-zomer-op-te-schorten
2022-06-22||Akkoord over cao voortgezet onderwijs, salarissen bijna 5 procent omhoog|| De vakbonden en de VO-raad hebben een akkoord bereikt over een nieuwe cao voor het voortgezet onderwijs. Het onderwijspersoneel krijgt daarin een loonsverhoging van 4,75 procent. Ook is afgesproken hoe de 300 miljoen euro die beschikbaar is gesteld door het kabinet om de werkdruk te verlagen moet worden besteed. Volgens de VO-raad gaat de helft van het geld naar een "collectieve aanpak" waarbij schoolleiders, leraren en ander personeel mogen beslissen wat er met het geld gebeurt. Het kan bijvoorbeeld worden besteed aan extra begeleiding voor leerlingen. De andere helft is bedoeld voor individuele medewerkers, die zo extra tijd krijgen om bijvoorbeeld lessen voor te bereiden of cursussen te volgen. Naast de loonsverhoging krijgen medewerkers met een volledige aanstelling in de nieuwe cao eenmalig 500 euro. Ondersteunend personeel krijgt een jaarlijkse uitkering van 275 euro. Het akkoord is nog niet officieel: de leden van de vakbonden en de VO-raad moet er nog mee instemmen. Als dat gebeurt, geldt de cao met terugwerkende kracht vanaf januari tot mei 2023.||https://nos.nl/artikel/2433689-akkoord-over-cao-voortgezet-onderwijs-salarissen-bijna-5-procent-omhoog
2022-06-22||Stikstofkaart leidt tot onrust, volgens minister slechts 'vertrekpunt'|| Meerdere provincies weten niet wat ze aan moeten met de stikstofkaart die het kabinet bijna twee weken geleden heeft gepubliceerd. Op de kaart (.pdf) staat per gebied aangegeven hoeveel stikstofreductie er gerealiseerd zou moeten worden. Dat verschilt van 12 procent op plekken waar weinig beperkingen zijn, tot 70 en 95 procent in en rond Natura2000-gebieden. Boeren en provincies zeggen onaangenaam verrast te zijn door de kaart, die "verstorend en inhoudelijk verwarrend" zou werken. Minister Van der Wal (Stikstof en Natuur, VVD) blijft achter het verspreiden van de kaart staan. "Dit is het eerlijke verhaal", zegt ze. Van der Wal benadrukt wel dat het gaat om "richtinggevende emissiereductiedoelstellingen", die niet in steen zijn gebeiteld. "Deze kaart is een houtskoolschets, een vertrekpunt. Provincies hebben de ruimte om daar hun eigen inkleuring aan te geven." Percentages en bijvoorbeeld de grootte van de gebieden kunnen volgens de minister in overleg met de provincies nog veranderen. "Het enige waar ik echt op stuur, is dat de optelsom van al die provincies samen uitkomt op 50 procent minder stikstofuitstoot." Op onderstaande kaart zie je in welke mate de stikstofuitstoot van het kabinet omlaag moet. De originele kaart op hoge resolutie vind je hier. Provincies vinden dat het ministerie met de kaart voorbij gaat aan plannen die er al liggen. Zo wil Gelderland de stikstofuitstoot in de landbouw met 40 procent reduceren en in andere sectoren met 25 procent. Zo zou enige landbouw rond de Veluwe mogelijk blijven. Met de plannen van het kabinet kan dat niet, schrijft gedeputeerde Peter Drenth in een reactie. "Met onze aanpak halen we de doelen voor stikstofreductie, maar zonder ons landelijk gebied leeg te trekken. We willen geen reservaat worden."  Ook de provincies Noord-Brabant en Zeeland laten weten dat ze vasthouden aan eerder gemaakte eigen plannen. Daarnaast zijn er klachten over plekken die volgens provincies onterecht zijn aangemerkt als '95%-reductiegebied', zoals Schiermonnikoog. Daar is volgens de provincie Friesland al heel veel gedaan om de stikstofuitstoot te verminderen. Nog eens 95 procent reductie is volgens de provincie schier onmogelijk. "Dan zou je alle schapen, konijnen, koeien van het eiland moeten verwijderen", zegt een woordvoerder. Ook Zeeland is verbaasd dat natuur die volgens het provinciebestuur niet stikstofgevoelig is op de kaart wel zo is aangemerkt. De kaart roept volgens de Zeeuwen vooral veel vragen op en tast het draagvlak voor maatregelen bij boeren aan. Minister Van der Wal hoopte met de kaart boeren en provincies juist meer duidelijkheid te geven. "Het is stap voor stap, en ik snap dat dat voor heel veel boeren ontzettend veel onzekerheid met zich meebrengt. Maar helaas moeten we hier wel doorheen met elkaar", zegt ze. Morgen debatteert de Tweede Kamer over het stikstofbeleid van het kabinet. Nu al is duidelijk dat verschillende partijen aanpassing van de plannen zullen eisen.||https://nos.nl/collectie/13901/artikel/2433688-stikstofkaart-leidt-tot-onrust-volgens-minister-slechts-vertrekpunt
2022-06-22||Honderden boeren beboet • ANWB: grootste problemen op weg voorbij || De grote landelijke actiedag van boeren tegen de stikstofplannen van het kabinet is voorbij. Hoewel Rijkswaterstaat voor enkele plaatsen nog waarschuwt voor trekkers op de weg, staan er geen files meer.  Je kunt hier een samenvattend artikel lezen over de demonstratie, of bekijk hieronder een verslag vanuit Stroe: Agractie-voorman Bart Kemp kijkt positief terug op het protest tegen het stikstofbeleid in Stroe. "Met de megaopkomst hebben de boeren duidelijk gemaakt dat het ze erg hoog zit en dat ze niet met zich laten sollen." Volgens Kemp komen er op termijn nog meer demonstraties tegen de stikstofplannen. "Daarbij kun je onder meer denken aan protesten bij provinciehuizen en ministeries. Het hoeven niet per se landelijke acties te zijn. Ook regionaal kunnen we veel doen." In Stroe kwamen vandaag enkele tienduizenden agrariërs samen om een vuist te maken tegen de stikstofplannen van minister Van der Wal. Volgens hen zijn de plannen ondoordacht en zullen ze leiden tot een "leegroof van het platteland".  Het kabinet wil de stikstofuitstoot in veel delen van het land met 70 procent terugdringen. Omdat de landbouw volgens RIVM-cijfers verantwoordelijk is voor ongeveer 40 procent van de stikstofneerslag in kwetsbare natuurgebieden, vragen de plannen vooral van boerenbedrijven een groot offer. Enkele honderden actievoerende boeren hebben vandaag een boete gekregen, meldt de politie. Volgens Politiechef Willem Woelders is bij excessen ingegrepen. "Dat alle weggebruikers veilig thuiskomen is en was ook vanavond prioriteit." Veel boeren kwamen op de trekker naar het protest in Stroe. Volgens de politie was afgesproken dat ze daarbij via binnenwegen zouden rijden, maar veel boeren gingen toch met hun trekker de snelweg op, wat verboden is. Een deel van hen zou ook het kenteken van de trekker hebben afgeplakt, zodat het lastiger was om hen te bekeuren. Sinds 1 januari geldt een kentekenplicht voor landbouwvoertuigen, maar tot 1 juli is er een 'coulanceperiode' en worden geen boetes uitgedeeld aan trekkerbestuurders zonder kentekenbewijs. De drie inzittenden van een tractor die vanmiddag gewond raakten bij een ongeluk op de A12 bij Ede zijn een 40-jarige man en twee vrouwen van 37 en 17 uit de gemeente Bodegraven-Reeuwijk, laat de politie weten. De oorzaak van het ongeval tussen de tractor en een vrachtwagen is nog onbekend; de politie doet onderzoek. De grootste problemen op de weg zijn voorbij, zegt een woordvoerder van de ANWB. De A1, die een groot deel van de dag was afgesloten tussen Barneveld en knooppunt Beekbergen, is weer helemaal open. Op de A12 richting Utrecht hebben weggebruikers nog wel last van de nasleep van een ernstig ongeluk dat daar vanmiddag gebeurde, tussen een tractor en een vrachtwagen. Ter hoogte van Veenendaal wordt het verkeer omgeleid via de A30. Op de A27 richting Gorinchem trekt een "karavaan" van trekkers naar het zuiden, laat de ANWB weten. Tussen knooppunt Everdingen en Noordeloos leverde dat rond 20.00 uur een vertraging op van ongeveer drie kwartier. Volgens de ANWB-woordvoerder was de drukte vandaag zoals van tevoren werd verwacht: "Er was een verkeersinfarct rond de Veluwe. Maar het lijkt erop dat Nederland daar rekening mee had gehouden: er stond nauwelijks file door woon-werkverkeer." De blokkades op de A6 bij Lelystad en Emmeloord zijn voorbij, zegt Rijkswaterstaat. Ook is op de A1 bij knooppunt Beekbergen in beide richtingen een rijstrook vrijgegeven, zodat verkeer weer richting zowel Amersfoort als Apeldoorn kan. Eerder blokkeerden actievoerders de A6 bij Emmeloord in beide richtingen, waardoor automobilisten tussen de geparkeerde trekkers door moesten slalommen: De politie heeft tot nu toe tientallen mensen bekeurd in verband met het boerenprotest, laat een woordvoerder weten aan persbureau ANP. Het gaat om boeren die met hun trekker op de snelweg reden, wat verboden is. Ook vanavond worden om die reden problemen verwacht op de snelwegen. Op meerdere plekken in het land leiden blokkades met landbouwvoertuigen tot vertragingen, zoals op de A6 bij Emmeloord en op de A27 en A50 richting het zuiden. Een politiewoordvoerder zegt tegen het ANP dat de politie waar mogelijk gaat handhaven en zorgen dat de boeren niet met hun trekker op de snelweg kunnen komen. "Maar door de massaliteit zal dat niet overal lukken. Het is wat het is. Waar het kan, zie je dat collega's handhaven. We houden verder toezicht." Vanmorgen zei de politie dat de politie niet is opgewassen tegen trekkers op de snelweg. Een woordvoerder van politievakbond ACP voegde daaraan vanavond toe dat politiemensen niets te verwijten valt wat betreft het dichtslibben van de snelwegen. Volgens de bond was met de boeren afgesproken dat zij vooral binnenwegen zouden nemen om in Stroe te komen, maar zijn de afspraken "massaal genegeerd". "Dan is het ondoenlijk voor de politie om te handhaven. Wij hebben geen duizenden mensen om afritten af te zetten, dan krijg je een capaciteitsprobleem." Automobilisten die vanwege het boerenprotest in de file staan, balen van de vertraging die ze oplopen. Maar er is ook begrip voor de actie van de boeren: "Jammer dat het zo gebeurt, maar op wat voor manier moet het anders?" Bekijk de video: Ambulances in Gelderland en Utrecht hebben vooralsnog geen last van de drukte op de wegen in het midden van het land. Een woordvoerder van de Regionale Ambulancezorg Voorziening Utrecht zegt tegen persbureau ANP dat ambulances overal al de hele dag goed langs kunnen. De Veiligheids- en Gezondheidsregio Gelderland-Midden laat zich in soortgelijke bewoordingen uit. Of de hulpdiensten vooral via de vluchtstroken rijden of dat het stilstaande verkeer opzij gaat, is niet duidelijk. Ook het personeel van de spoedeisende hulp van het Meander Medisch Centrum, met locaties in onder meer Amersfoort en Barneveld, heeft geen last van de opstoppingen. "Het is eigenlijk business as usual", aldus een woordvoerder. Op de A12 bij Ede zijn bij een ongeluk tussen een tractor en een vrachtwagen drie gewonden gevallen, onder wie een kind, meldt een agent ter plaatse op Twitter. De drie zaten in de tractor. De weg richting Utrecht is afgesloten. De politie doet onderzoek naar de toedracht van het ongeluk. Rijkswaterstaat verwacht dat de afhandeling nog tot zeker 21.30 uur zal duren, vanwege grote schade aan het wegdek. Actievoerders hebben bij Emmeloord de A6 in beide richtingen geblokkeerd met trekkers, zegt Rijkswaterstaat. Dat leidt tussen de Ketelbrug en Emmeloord tot oponthoud. Eerder moesten automobilisten daar tussen geparkeerde trekkers door slalommen, meldt Omroep Flevoland. Nu het boerenprotest in Stroe is afgelopen, gaan veel actievoerders weer naar huis. Volgens de politie Gelderland gaan veel boeren opnieuw massaal met hun trekker de snelweg op, hoewel dat verboden is. De politie zegt dat het niet mogelijk is om alle trekkers van de snelweg te halen, maar waar mogelijk "treden we handhavend op tegen overtredingen". Dat gebeurt naar verwachting vooral bij "excessen", zoals wanneer meerdere trekkers naast elkaar rijden of de vluchtstrook blokkeren. Sommige Tweede Kamerleden die vandaag naar de demonstratie in Stroe zouden gaan, hebben dat uiteindelijk niet gedaan omdat de Nationaal Coördinator Terrorisme en Veiligheid (NCTV) hen had gewaarschuwd dat hun veiligheid niet kon worden gegarandeerd. Het gaat om onder meer D66-Kamerlid Tjeerd de Groot en VVD'er Thom van Campen. Andere Kamerleden, zoals Roelof Bisschop van de SGP en CDA-Kamerlid Derk Boswijk besloten om ondanks de NCTV-briefing toch naar Stroe af te reizen. Dat werd hun niet door iedereen in dank afgenomen. Zo zei VVD-Kamerlid Van Campen dat hij het "elegant en charmant en collegiaal" had gevonden als alle Tweede Kamerleden één lijn hadden getrokken. Behalve Boswijk en Bisschop waren vandaag ook andere politici bij de demonstratie aanwezig, zoals FvD-Kamerlid Gideon van Meijeren. BBB-Kamerlid Caroline van der Plas is al sinds gisteravond in Stroe, waar ze overnachtte op de boerderij van de veehouder op wiens terrein het protest plaatsvond. Ook PVV-leider Geert Wilders ging vanmorgen bij die veehouder op bezoek. Van der Plas was vandaag ook een van de sprekers bij het protest, evenals Joost Eerdmans van JA21, SGP-Kamerlid Roelof Bisschop, Edgar Mulder van de PVV en Wybren van Haga van de Groep Van Haga. Pieter Omtzigt sprak de demonstranten vanuit Den Haag toe via een videoverbinding. De demonstratie in Stroe was de aftrap van een lange reeks betogingen, zei Mark van den Oever van Farmers Defence Force bij het afronden van het sprekersprogramma in de Gelderse plaats. "We zijn nog lang niet klaar." Naar schatting waren vandaag enkele tienduizenden boeren op de been in Stroe, om te demonstreren tegen het stikstofbeleid van het kabinet. Waar gaat het stikstofdebat ook alweer over? Bekijk de video:||https://nos.nl/liveblog/2433571-honderden-boeren-beboet-anwb-grootste-problemen-op-weg-voorbij
2022-06-22||Duizend tips over vermiste Tanja Groen, beloning van een miljoen euro ligt er nog|| Bij Stichting De Gouden Tip zijn het afgelopen jaar ongeveer duizend tips binnengekomen over de sinds 1993 vermiste studente Tanja Groen. De gouden tip, waar vorig jaar een miljoen euro voor werd uitgeloofd, zit daar nog niet tussen. De deadline voor de beloning loopt morgenavond af. Op 23 juni vorig jaar, op de verjaardag van Groen, werd de stichting opgericht door Peter R. de Vries. Het was een van de laatste publieke acties van de misdaadverslaggever, op wie kort na het oprichten van de stichting een aanslag werd gepleegd. De Vries zette zich jarenlang in voor een oplossing van de zaak. Hij startte een crowdfundingactie om een miljoen euro in te zamelen voor de gouden tip. Het geld zou een jaar lang beschikbaar zijn. Tips die morgen na de deadline binnenkomen, komen niet meer in aanmerking voor de megabeloning, zo meldt de stichting. Tanja Groen verdween in de nacht van 31 augustus 1993 op 18-jarige leeftijd. Ze fietste toen naar huis na een feestje van haar Maastrichtse studentenvereniging Circumflex. Er is meerdere keren zonder succes naar haar lichaam gezocht. Alle informatie die het afgelopen jaar is binnengekomen, is bekeken door de stichting. Concrete tips zijn doorgestuurd naar het coldcaseteam van de politie dat aan de zaak werkt. Volgens de stichting is het team nog steeds bezig met het onderzoeken van deze tips. "Ondanks de vele media-aandacht in Nederland, België en Duitsland is Tanja helaas nog niet gevonden", zegt de stichting. "Wij beseffen dat de kans om Tanja te vinden steeds kleiner wordt, maar we zullen de hoop nooit opgeven." Kelly de Vries, de dochter van Peter R. de Vries die nu voorzitter is van de stichting, deed in mei een laatste oproep voor de tip die leidt naar antwoorden in de zaak, zo schrijft 1Limburg. Het Openbaar Ministerie laat weten dat het coldcaseteam momenteel zo'n dertig tips naloopt. "Als alle tips die zijn binnengekomen zijn onderzocht, wordt dit met de stichting kortgesloten. Ook de familie Groen wordt met enige regelmaat over de stand van zaken op de hoogte gehouden."||https://nos.nl/artikel/2433684-duizend-tips-over-vermiste-tanja-groen-beloning-van-een-miljoen-euro-ligt-er-nog
2022-06-22||Rob de Nijs voor de laatste keer op podium, staande ovaties van publiek|| In de Ziggo Dome in Amsterdam was gisteravond het allerlaatste optreden van Rob de Nijs (79). De zanger heeft de ziekte van Parkinson, waardoor optreden lastiger wordt. Met de show 't Is mooi geweest nam hij nu afscheid van zijn fans. De 79-jarige zanger werd met een staande ovatie ontvangen en ook tijdens het optreden gingen fans meermaals staan. Nummers als Malle Babbe en Foto van Vroeger werden luidkeels meegezongen. De Nijs hield het tijdens de show niet altijd droog; ook fans spraken na afloop op Twitter van een bijzonder afscheid. Het concert was een afsluiting van zijn ruim 60-jarige carrière. Met de single Ritme van de regen scoorde De Nijs in 1963 zijn eerste grote hit. Datzelfde jaar deed hij namens Nederland mee met het Songfestival van Knokke in de Belgische kustplaats. Na een minder succesvolle periode, waarin de zanger en zijn band uit elkaar gingen en De Nijs rollen had in de kinderseries Oebele en Kunt u mij de weg naar Hamelen vertellen, meneer?, kwam hij in 1973 terug met de hits Jan Klaassen de trompetter en Dag zuster Ursula. Toch duurt het tot 1996 voordat De Nijs voor het eerst de nummer 1-positie pakt met Banger hart. Fans uit al die jaren waren erbij in de Ziggo Dome:  "In al die jaren is er zoveel gebeurd", zegt superfan Wil Luurs uit Wageningen. Ze was bij het afscheidsconcert en werd daar vergezeld door zo'n honderd andere leden van de fanclub van De Nijs. "Rob heeft zich ontwikkeld van een tieneridool tot een allround, perfectionistische zanger." Volgens Luurs maakt het repertoire van De Nijs hem zo bijzonder als artiest. "Ieder onderwerp dat je kunt bedenken wordt door hem bezongen. Soms zijn het zware thema's, maar de muzikale omlijsting maakt het lichter, zodat mensen het beter tot zich nemen en begrijpen." Veel van dat repertoire was te horen in de Ziggo Dome. De zanger werd daar ondersteund door zijn eigen Pur Sang Band en collega-artiesten Claudia de Breij, Danny Vera, Paskal Jakobsen, Sanne Wallis de Vries, Trijntje Oosterhuis en Waylon. Terug in de tijd: Banger hart uit 1996 was een van zijn grootste hits:  Het afscheidsconcert zou eigenlijk al op 10 april zijn, maar De Nijs lag toen met corona in het ziekenhuis. De zanger zei voor het concert dat hij ernaar uitkeek. "De platen die ik wilde maken heb ik gemaakt. Dus ik ben eigenlijk een volstrekt gelukkig mens."||https://nos.nl/artikel/2433683-rob-de-nijs-voor-de-laatste-keer-op-podium-staande-ovaties-van-publiek
2022-06-22||Saudische kroonprins voor het eerst sinds moord op Khashoggi in Turkije|| De Saudische kroonprins Mohammed bin Salman heeft een bezoek gebracht aan president Erdogan in Turkije. Het is voor het eerst dat Bin Salman voet op Turkse bodem zet sinds de moord op journalist Jamal Khashoggi. Die werd in 2018 vermoord in het Saudische consulaat in Istanbul, de grootste stad van Turkije. De kroonprins werd onthaald door de Turkse president in zijn paleis in Ankara. De twee landen willen de bekoelde banden weer aanhalen. In april bracht Erdogan al een bezoek aan Saudi-Arabië om de relatie te normaliseren. De normalisering van de relatie met Saudi-Arabië komt niet op een onverwachts moment. Nu Turkije te maken heeft met een van de zwaarste economische crises van de afgelopen decennia, probeert het investeerders uit de Golfstaten aan te trekken. Een betere band met Saudi-Arabië moet ervoor zorgen dat er meer buitenlands geld binnenkomt door onder meer investeringen en toerisme. Het Turkse Openbaar Ministerie stopte in april met de rechtszaak tegen 26 verdachten van de moord op Khashoggi; de zaak werd toen overgedragen aan Saudi-Arabië. Mensenrechtenorganisaties hebben er geen vertrouwen in dat het daar tot een eerlijke rechtsgang komt. Saudi-Arabië zei dat het in 2020 al acht mensen voor de moord heeft veroordeeld met celstraffen. Wie dat waren, is nooit bekendgemaakt. Jamal Khashoggi werkte als journalist voor verschillende internationale media en als columnist voor The Washington Post. Hij was bekend criticus van het Saudische regime. In oktober 2018 ging hij naar het Saudische consulaat in Istanbul om echtscheidingspapieren op te halen. Binnen werd hij vermoord; zijn lichaam is nooit teruggevonden. De moord leidde internationaal tot een golf van verontwaardiging en kritiek. Al snel na de moord zei Erdogan dat de Saudische regering verantwoordelijk was. Amerikaanse inlichtingendiensten meldden vorig jaar in een rapport dat de kroonprins opdracht had gegeven voor de moord, maar Bin Salman heeft betrokkenheid altijd ontkend.||https://nos.nl/artikel/2433676-saudische-kroonprins-voor-het-eerst-sinds-moord-op-khashoggi-in-turkije
2022-06-22||Drie jaar cel geëist tegen honkbalcoach voor verkrachting minderjarige|| Het Openbaar Ministerie eist drie jaar cel tegen oud-honkbalspeler Gianison B. (32) wegens verkrachting van een minderjarig meisje. B. zou zich aan haar hebben vergrepen toen hij haar coachte bij de Rotterdamse honkbalclub Neptunus. Volgens de officier van justitie maakte B. misbruik van zijn positie en dwong hij het meisje tot seks. Als oud-international geniet de verdachte volgens het OM aanzien in de honkbalwereld en keken jonge spelers en speelsters tegen hem op. "Aangeefster zag in hem ook een vaderfiguur, een luisterend oor. Het begon met knuffels en ging steeds een stapje verder", zei de officier. Het slachtoffer heeft volgens justitie verklaard dat ze over een langere periode werd verkracht. Dat zou zeker twee keer per week zijn gebeurd, vooral in een parkeergarage. Ook hoefde ze minder of niet te betalen voor een training in ruil voor seks, schrijft de regionale omroep Rijnmond. Gianison B. erkende op de zitting dat hij seks met het meisje heeft gehad, maar volgens hem was van verkrachting geen sprake. "Het is zes of zeven keer gebeurd in totaal. Ik zat fout, maar ik wist niet dat het strafbaar was." B. zei verder dat hij nooit heeft gemerkt dat de seks tegen de wil van het meisje was. "Het initiatief lag altijd bij haar", zei hij. De oud-speler werd in maart opgepakt nadat het meisje aangifte tegen hem had gedaan. Hij werd daarna door Neptunus op non-actief gesteld. Op zijn telefoon zijn filmpjes gevonden waarop te zien is dat hij seks met haar heeft. Daarover zegt B. zelf dat hij die beelden maakte omdat zij dat spannend vond. Justitie beschouwt dit als het maken en in bezit hebben van kinderporno. Het OM eist naast de celstraf ook dat B. vijf jaar lang geen coach mag zijn voor minderjarigen. Verder eist justitie een locatie- en contactverbod van drie jaar. Het locatieverbod is voor het terrein van honkbalclub Neptunus. De advocaat van het slachtoffer zegt dat haar cliënt nog steeds bij de club traint. "Zij moet er vrij kunnen spelen en trainen, zonder de angst om verdachte tegen het lijf te lopen." Het meisje heeft een slachtofferverklaring voorgelezen in de rechtszaal, maar de pers mocht daar om privacyredenen niet bij aanwezig zijn. Vanuit de familie van het slachtoffer is ook aan de media verzocht geen naam en leeftijd te vermelden. De rechtbank doet op 6 juli uitspraak.||https://nos.nl/artikel/2433674-drie-jaar-cel-geeist-tegen-honkbalcoach-voor-verkrachting-minderjarige
2022-06-22||Tienduizenden boeren maken vuist tegen kabinet, actie leidt tot chaos op wegen|| De volgende generatie moet een toekomst hebben op het platteland. Het was een veelgehoord argument bij het boerenprotest in Stroe. Tienduizenden agrariërs kwamen daar samen om een vuist te maken tegen de stikstofplannen van het kabinet, die grote offers vragen van de landbouw. De agrariërs noemen die plannen ondoordacht en spreken zelfs van een "leegroof van het platteland". Het was lang niet het eerste boerenprotest, maar wel een van de grootste ooit. Wat actiegroep Farmers Defence Force betreft was de demonstratie van vandaag de eerste van een lange reeks. "We zijn nog lang niet klaar", zei voorman Mark van den Oever op het podium. Hoe de sfeer was en waar de demonstrerende boeren mee zitten, zie je in deze video: In hoeverre de agrariërs stikstof als een probleem voor de natuur zien wisselt sterk, bleek bij de demonstratie. Sommige demonstranten wijzen erop dat stikstof van nature in de atmosfeer voorkomt en dus weinig kwaad kan. Natuur- en milieuorganisaties benadrukken juist dat een teveel aan stikstofverbindingen zoals ammoniak de biodiversiteit in natuurgebieden aantast. De Raad van State, de hoogste bestuursrechter van Nederland, oordeelde in 2019 ook zo. Andere boeren willen hun uitstoot wel verminderen, maar vinden dat de agrarische sector nu onevenredig veel moet inleveren vergeleken met bijvoorbeeld de industrie. "Den Haag krijg de klere, wij willen niet alleen reduceren", stond dan ook op een protestbord dat was bevestigd aan een trekker. Wat is stikstof en waarom is het nu een veelbesproken probleem? Een korte uitleg:  Boerenorganisatie Agractie rekent het het kabinet zwaar aan dat het de stikstofuitstoot in de landbouw wil aanpakken. "De Staat der Nederlanden is in oorlog met de boerenrepubliek. Er is een staat van beleg afgekondigd om onze grond en eigendommen af te nemen", zei voorman Bart Kemp na het begin van het officiële programma in Stroe. Hij riep de aanwezige boeren op massaal in actie te komen, ook in hun eigen regio's. Hoewel de demonstratie op het terrein in Stroe zonder noemenswaardige problemen verliep, leidde de actie op de wegen tot chaotische taferelen. Veel boeren reden met hun trekker over de snelweg, hoewel dat verboden is. Dat leidde tot wegafzettingen en blokkades, lange files en volgens de politie ook tot onveilige situaties. Zo reden op de A7 bij Drachten zo'n zestig trekkers om een politieblokkade heen, tegen het verkeer in. Boeren konden rekenen op heel wat middelvingers van andere weggebruikers, maar deze mensen op de N344 bij Stroe hadden ook begrip voor de acties. "Wat moeten ze anders?" Na afloop van het protest werden snelwegen opnieuw op meerdere plekken geblokkeerd. Dat gebeurde onder meer op de A6 bij Emmeloord in de Noordoostpolder. Op de A12 bij Ede was een aanrijding tussen een tractor en een vrachtwagen. De drie inzittenden van de trekker raakten daarbij ernstig gewond. Het was op de A12 al heel druk, vanwege de afsluiting van de A1 bij Stroe door Rijkswaterstaat. De verkeersdienst had de belangrijke oost-westverbinding afgesloten in de hoop dat het verkeer zich meer zou verspreiden. De taferelen met snelwegtrekkers leidden op sociale media tot onbegrip, maar de politie gaf door de dag heen herhaaldelijk aan coulant op te willen treden. "We zijn simpelweg niet opgewassen tegen deze machines." Voor de organisatie van het boerenprotest zijn de blokkades geen reden om een volgende keer niet te demonstreren. "Het is treurig dat zoveel boeren de noodzaak voelen om een statement te maken", blikt woordvoerder Jeroen van Maanen terug. Of het plan vooraf was om over de snelwegen te rijden, kan hij niet zeggen. "Maar de netto-overlast via de snelwegen was minder dan wanneer we over binnenwegen waren gereden. Dan waren we over drie dagen nog bezig."||https://nos.nl/collectie/13901/artikel/2433672-tienduizenden-boeren-maken-vuist-tegen-kabinet-actie-leidt-tot-chaos-op-wegen
2022-06-22||Verdachte 'needle spiking' op Haags festival blijft langer vastzitten|| Een 31-jarige man die afgelopen week bij een festival in het Haagse Zuiderpark werd opgepakt, blijft veertien dagen langer in voorarrest. Hij zou op het festival meerdere vrouwen met een injectienaald hebben gestoken. Dinsdag meldde de politie dat er geen enkel bewijs is dat mensen in ons land tijdens het uitgaan gedrogeerd zijn met een naald. Er werden landelijk tussen de 25 en 40 meldingen van needle spiking onderzocht, maar niets duidde erop dat er daadwerkelijk iets is gebeurd, zei een politiewoordvoerder. Ook bij het incident in het Zuiderpark is niet duidelijk of het om needle spiking gaat. Een vrouw die geprikt werd merkte zelf niks, maar omstanders meldden dat de verdachte haar had gestoken. Vandaag is duidelijk geworden dat er nog twee andere vrouwen aangifte gedaan hebben omdat ze met een naald gestoken zijn op het festival. Volgens de politie is geen van de vrouwen buiten bewustzijn geraakt. Het Nederlands Forensisch Instituut (NFI) onderzoekt de inhoud van de injectiespuit die de verdachte bij zich had. De resultaten zijn nog niet bekend. De 31-jarige man die de vrouwen prikte wordt verdacht van mishandeling. Hij heeft geen vaste woon- of verblijfplaats. NOS Stories maakte onlangs deze video over needle spiking:||https://nos.nl/artikel/2433656-verdachte-needle-spiking-op-haags-festival-blijft-langer-vastzitten
2022-06-22||Nieuwe poging kabinet: extra opvangplekken en doorstroming, hulp voor gemeenten|| Het kabinet wil dat gemeenten de komende zes weken 7500 erkende vluchtelingen een tijdelijke woning aanbieden, melden bronnen aan de NOS. Zo moet er ruimte vrijkomen in de asielopvang. Ook vraagt het kabinet de gemeenten om in iedere veiligheidsregio 225 extra opvangplekken te regelen. Daar wil Den Haag ook iets tegenover zetten. Het kabinet stelt voor dat de burgemeesters van het veiligheidsberaad de uitvoering coördineren. In dat beraad zitten de voorzitters van de 25 veiligheidsregio's, allemaal burgemeesters van grotere gemeenten. Als tegemoetkoming voor die inspanning biedt het kabinet aan om per veiligheidsregio dertig ambtenaren te leveren om deze plekken in de praktijk te regelen. Verder is het de bedoeling dat busvervoer en medische zorg door het Rijk geregeld gaan worden. Ook wordt dit jaar 40 miljoen euro extra uitgetrokken voor de bouw van woningen voor statushouders. Dat zijn asielzoekers die een verblijfsvergunning hebben gekregen. De eisen aan tijdelijke woningen voor deze groep worden versoepeld. Afgelopen maandag kwam het kabinet er met het veiligheidsberaad niet uit. Burgemeesters klaagden na afgelopen maandag dat het kabinet wel vroeg, maar niets bood. Inzet is om gezamenlijk een plan te maken voor de vastlopende asielopvang. Eind deze week wordt er opnieuw vergaderd. Met het nieuwe voorstel hoopt het kabinet op meer succes. Het kabinet wil vrijdag benadrukken dat er veel van de gemeenten wordt gevraagd, omdat zij ook al Oekraïners opvangen, maar dat de hulp van de gemeenten nu eenmaal nodig is.||https://nos.nl/artikel/2433652-nieuwe-poging-kabinet-extra-opvangplekken-en-doorstroming-hulp-voor-gemeenten
2022-06-22||Waarom laat politie meeste snelwegtrekkers rijden?|| Chaotische taferelen op de snelwegen vandaag, met duizenden tractoren die naar het boerenprotest in Stroe reden. Het leidde tot onveilige situaties, lange files en heel wat opgestoken middelvingers van gefrustreerde medeweggebruikers. Met een trekker over de snelweg rijden is strafbaar. Enkele honderden boeren kregen volgens de politie een boete, maar de meesten werden niet gestopt. Waarom greep de politie niet harder in? Vooral op de A7 bij Drachten ontstonden in de woorden van de politie "enorm gevaarlijke situaties". Zo'n zestig trekkers reden daar om een politieblokkade heen, over de vluchtstrook en tegen het verkeer in: Politiewetenschapper Jaap Timmer (Vrije Universiteit) snapt de moeilijke afweging voor de politie bij dit soort massale protesten. "Het is niet voor het eerst dat dit gebeurt", zegt hij over het niet ingrijpen bij acties met tractoren. "Er is van tevoren natuurlijk over nagedacht. Ten koste van welke escalatie wil je handhaven, en hoe doe je dat?" Vanochtend sprak een politiewoordvoerder van de korpsleiding van een lastige klus, ook vanwege het formaat van de trekkers. "We zijn simpelweg niet opgewassen tegen deze machines." Is de politie echt zo machteloos? Wel als het puur gaat over de voertuigen, zegt Timmer. Het klopt dat normale politieauto's en zelfs zware ME-bussen niet zijn opgewassen tegen de pk's en massa van een tractor. "En dan is de vraag, ga je zwaarder geschut inzetten, met de grotere kans op escalaties? Gaan schieten is ook niet echt een optie." Wat wél had gekund, zegt de hoofddocent, is de inzet van de marechaussee. Die beschikt over zware pantservoertuigen. Daarvan heeft de marechaussee er enkele tientallen en die zouden volgens Timmer op strategische plekken kunnen worden ingezet. "De vraag is: welke inzet is redelijk en wat is aanvaardbaar als het gaat om veiligheid en overlast? Uiteindelijk gaat het bevoegd gezag daarover - de burgemeesters en Rijkswaterstaat - en die moeten daarvoor kiezen. Dat is vandaag niet gebeurd." Ook op de terugweg gingen veel trekkers weer de snelweg op: De vraag is ook welk signaal je afgeeft door te suggereren dat de politie niet is opgewassen tegen de trekkers. Gaan er daardoor niet juist meer de weg op? Misschien wel, maar de openhartigheid van de politie is desondanks goed, vindt Ira Helsloot, hoogleraar besturen van veiligheid aan de Radboud Universiteit. De overheid moet transparant zijn en dat geldt ook voor instituties als de politie. "Cruciaal daarbij is dat je niet meer gaat beloven dan je kunt waarmaken. Iedereen begrijpt dat je niet als wijkagent twintig trekkers gaat aanpakken." Ook Helsloot denkt dat het door harder in te grijpen alleen maar verder uit de hand loopt. "Actie is reactie. Als je de marechaussee er gaat neerzetten, is dat bijna een recept voor escalatie. Dat zie je ook bij demonstraties, bij voetbalgeweld. Als de ME ingrijpt is het onvermijdelijk dat de andere partij gaat reageren." Dus is de overlast op de snelwegen volgens de hoogleraar altijd nog beter dan een mogelijke veldslag tussen politie en boeren. "Als de overlast te groot wordt, keert de wal het schip, de boeren verliezen sympathie. Dan wordt het iets tussen boeren en samenleving. Dat is niet goed, maar het is beter dan dat het tussen boeren en overheid escaleert." Waar dat op uit kan lopen was te zien op 14 oktober 2019, toen boze boeren de deur van het provinciehuis in Groningen ramden met een trekker. Dat liep uiteindelijk uit op een rechtszaak en taakstraffen, en zo hoort het ook volgens Helsloot. "Dat was niet meer acceptabel en dat is proportioneel afgehandeld." Toch kan het voorzichtige optreden tegen de rebellerende boeren vandaag ook voor een gevoel van rechtsongelijkheid zorgen. Andere demonstranten die de regels overtreden kunnen op minder coulance rekenen. Als daardoor het gevoel ontstaat dat er met twee maten wordt gemeten, is het volgens Helsloot nog belangrijker dat de politie duidelijk is over de redenen. "Dus: uitleggen waarom en wanneer welke keuzes worden gemaakt." Het is overigens nog de vraag of de boeren ongestraft wegkomen met hun snelwegritten. Politiechef Willem Woelders maakte vanochtend al duidelijk dat de politie "binnen de mogelijkheden" alles gaat doen om boeren die op de snelweg hebben gereden te identificeren.||https://nos.nl/artikel/2433651-waarom-laat-politie-meeste-snelwegtrekkers-rijden
2022-06-22||Metaalpensioenfonds verhoogt na 14 jaar de pensioenen, en meer fondsen zullen volgen|| Het pensioenfonds voor de metaal en technologische industrie (PME) verhoogt voor het eerst sinds 2008 de pensioenen. Zo'n 600.000 gepensioneerden krijgen er vanaf volgende maand 1,29 procent bij. Eerder moest het pensioenfonds nog tweemaal korten op de pensioenen. Het fonds zegt de verhoging met gepaste trots te presenteren, omdat de indexatie op basis van de periode 1 juli 2020 tot 1 juli 2021 is. De inflatie was toen niet zo hoog als nu. "We weten dat deze kleine verhoging een druppel op de gloeiende plaat is voor onze gepensioneerden, die de torenhoge inflatie iedere dag in hun portemonnee voelen", zegt Eric Uijen, voorzitter van het uitvoerend bestuur van PME. Doordat de dekkingsgraden de afgelopen tijd stegen, dachten de pensioenfondsen al dat zij dit jaar de pensioenen kunnen laten stijgen. Door onder meer de stijgende rente en een versoepeling van de regels per 1 juli zullen meer pensioenfondsen de komende tijd naar verwachting bekend maken dat zij de pensioenen verhogen. Het grootste pensioenfonds van Nederland, ABP (overheid en onderwijs), hoopt deze week een besluit te kunnen nemen. Pensioenfonds Zorg en Welzijn, goed voor 1,2 miljoen actieve deelnemers en 435.000 gepensioneerden, maakt deze week ook bekend of het de pensioenen verhoogt. Voor de sector Metaal en Techniek (PMT) is het nog wachten tot 5 juli of de pensioenen omhoog gaan. BpfBOUW hoopt einde van het jaar een tussentijdse stap te kunnen maken. "Het is fijn dat de financiële situatie van de fondsen is verbeterd. En ook goed nieuws voor de ouderen, zeker met de inflatie die momenteel zo hoog is. Best wel veel ouderen zitten daardoor in de problemen", zegt Marike Knoef, hoogleraar Pensioen en Economie aan Universiteit Leiden. Vooral de versoepelde wetgeving per 1 juli heeft ervoor gezorgd dat fondsen de pensioenen kunnen verhogen. Fondsen konden tot dan toe de pensioenen alleen aanpassen aan de inflatie als de dekkingsgraad over laatste twaalf maanden 110 procent was. Maar per 1 juli is de dekkingsgraad verlaagd naar 105 procent. Daardoor kunnen fondsen het pensioen dus makkelijker deels of geheel laten meestijgen met de inflatie. Of de pensioenfondsen nog meer kunnen verhogen, is afhankelijk van de financiële markten. Het pensioenvermogen stijgt als bijvoorbeeld de beurskoersen en vastgoedprijzen stijgen. Het nieuwe pensioenstelsel zorgt ervoor dat de pensioenen meer met de economie meebewegen. Hoogleraar Knoef: "Je hoort veel mensen zeggen dat het nieuwe stelsel onzekerheid met zich meebrengt. Maar ergens verandert er niets: want je bent nu al afhankelijk van de financiële markten. En dat is bij het nieuwe pensioenstelsel ook zo. Dus die afhankelijkheid verandert niet, alleen de manier hoe we hiermee omgaan verandert." PME pensioenfonds hoopt volgend jaar opnieuw de pensioenen te kunnen indexeren op basis van de periode juli 2021 tot juli 2022, waarin de torenhoge inflatie ook wordt meegenomen. Afgelopen mei was de inflatie nog 8,8 procent. PME-voorzitter Uijen: "Maar beloven kan ik dat nog niet, zeker niet gezien de onzekere situatie in de wereld."||https://nos.nl/artikel/2433650-metaalpensioenfonds-verhoogt-na-14-jaar-de-pensioenen-en-meer-fondsen-zullen-volgen
2022-06-22||22 arrestaties bij protest Extinction Rebellion in hoofdkantoor Belastingdienst|| De politie heeft 22 demonstranten van klimaatprotestgroep Extinction Rebellion gearresteerd bij een protest in het hoofdkantoor van de Belastingdienst in Den Haag. Het protest was in samenwerking met Christian Climate Action. Ongeveer vijfentwintig activisten waren binnengedrongen in de lobby van het gebouw. Ze hielden spandoeken en borden vast met leuzen als "Ik wil een toekomst" en "Stop subsidie aan de fossiele industrie". Sommige demonstranten hadden zich vastgeketend aan meubels. Tijdens de demonstratie konden medewerkers van de Belastingdienst de lobby niet in. De politie was al snel ter plaatse en droeg de demonstranten op het pand te verlaten. 22 activisten die niet weg wilden gaan, zijn gearresteerd. Vastgeketende activisten werden losgeknipt. De klimaatactivisten protesteerden tegen overheidssubsidies aan de fossiele industrie. "Dat onze regering de fossiele industrie nog steeds elk jaar met 17,5 miljard sponsort is misdadig. Klimaatbeleid is daarmee hozen in een lekke boot", zegt een demonstrant. Volgens een woordvoerder van Extinction Rebellion is het puur toeval dat de actie op dezelfde dag was als het boerenprotest. Op Twitter zijn beelden van de demonstratie gedeeld:||https://nos.nl/artikel/2433646-22-arrestaties-bij-protest-extinction-rebellion-in-hoofdkantoor-belastingdienst
2022-06-22||Enquêtecommissie Tweede Kamer op zoek naar waarheid over Gronings gas|| De parlementaire enquêtecommissie aardgaswinning Groningen praat in de openbare verhoren die volgende week beginnen als eerste met gedupeerden van aardbevingen, heeft de commissie bekendgemaakt. In de eerste week komen ook wetenschappers, mensen van exploitant NAM en Shell en oud-minister van Economische Zaken Annemarie Jorritsma (VVD) aan het woord. De Tweede Kamer besloot drie jaar geleden zelf onderzoek te doen naar de gaswinning in Groningen en de problemen die daardoor zijn ontstaan. De commissie bestaat uit Kamerleden van VVD, D66, CDA, ChristenUnie, SP en PvdA. GroenLinks-Kamerlid Tom van der Lee is voorzitter van de commissie. De leden hebben tot nu toe 124 besloten voorgesprekken gevoerd en stapels documenten doorgenomen. "Het gaat echt om zestig jaar geschiedenis", zegt Van der Lee. "Een groot deel hebben we uit documenten moeten halen. De mensen die in het verleden betrokken waren leven vaak niet meer. Verder hebben we de keuze voor de openbare verhoren gebaseerd op hoe het verhaal verteld moet worden." Vragen die in de eerste week aan de orde komen zijn onder meer: hoe groot is de gasproblematiek voor de Groningers? Welke signalen gaven wetenschappers die onderzoek deden naar de relatie tussen gaswinning en aardbevingen? Wat was de relatie tussen oliemaatschappijen en overheid? Het Groningse gasveld werd in 1959 ontdekt en leverde de overheid, en daardoor burgers, en de oliemaatschappijen Shell en ExxonMobil vele miljarden op. Maar de gaswinning heeft ook zijn tol geëist. Aardbevingen als gevolg van de winning hebben geleid tot schade aan gebouwen, inwoners die zich onveilig voelen en wantrouwen richting de overheid en de betrokken bedrijven en instanties. Van der Lee: "Het geschonden vertrouwen was een belangrijke reden voor de Kamer om deze enquête te starten. Ik hoop dat het in het openbaar verhoren van verantwoordelijken en deskundigen bijdraagt aan het herstel daarvan." De verhoren starten komende maandag om 10.00 uur en worden live uitgezonden op NPO Politiek. Na het zomerreces van de Kamer, vanaf 29 augustus, volgt de tweede verhoorperiode. In totaal worden in de hele enquêteperiode zeventig betrokkenen en deskundigen verhoord.||https://nos.nl/collectie/13902/artikel/2433645-enquetecommissie-tweede-kamer-op-zoek-naar-waarheid-over-gronings-gas
2022-06-22||Sommige Kamerleden na waarschuwing niet naar boerenprotest, anderen gingen toch || Minister Van der Wal noemt het "bizar" dat sommige Kamerleden niet naar het boerenprotest in Stroe konden omdat hun veiligheid niet kan worden gegarandeerd. "Dit laat de polarisatie zien", zegt ze. "En de vraag is: hoe brengen we iedereen weer bij elkaar." De Nationaal Coördinator Terrorisme en Veiligheid (NCTV) heeft enkele Kamerleden, onder wie Tjeerd de Groot (D66), Thom van Campen (VVD) en Derk Boswijk (CDA), vanmorgen gewaarschuwd om niet naar Stroe af te reizen. De Groot en Van Campen hebben dit ter harte genomen, Boswijk heeft het advies in de wind geslagen. Van der Wal vindt dat een protestbijeenkomst nou juist een mooie gelegenheid is om met elkaar in gesprek te gaan. "En als het dan zo is dat bepaalde partijen daar niet naartoe kunnen... " Ook andere kabinetsleden maken zich zorgen. Minister Dijkgraaf (Onderwijs, Cultuur en Wetenschap) wijst erop dat viroloog Marion Koopmans vanwege bedreigingen niet naar het Oerol-festival op Terschelling kon. "Het is verontrustend dat degenen die een onwelkome boodschap brengen zo worden uitgesloten van het publieke debat." De NCTV heeft de Kamerleden in een besloten bijeenkomst verteld waarom een aantal van hen een veiligheidsadvies heeft gekregen. "Omwille van veiligheidsredenen kan ik geen details vrijgeven over de specifieke afwegingen die aan dit advies ten grondslag liggen", schrijft minister Yesilgoz van Justitie en Veiligheid in een brief aan de Kamer. Kamervoorzitter Vera Bergkamp noemt de ontwikkelingen zorgelijk en heeft haar zorgen gedeeld met de minister van Justitie en Veiligheid. Na de bijeenkomst zei VVD'er Van Campen dat het advies van de NCTV "dermate serieus" was dat hij het niet naast zich neer kon leggen. "Dat valt me heel zwaar. Ik had daar als volksvertegenwoordiger heel graag het gesprek willen voeren en willen luisteren naar de zorgen die er leven." Ook De Groot van D66 besloot om thuis te blijven. D66 wordt door de boeren als "de vertegenwoordiger van het stikstofbeleid" gezien, liet zijn partij vanmorgen al weten. Met name de landbouwwoordvoerder wordt door de boeren als boosdoener gezien. De D66'er baalt ervan. Hij zegt dat hij graag het gesprek met de boeren was aangegaan, zoals hij eerder ook heeft gedaan bij protestacties op het Malieveld in Den Haag. "Het is buitengewoon treurig dat je al je politiecapaciteit inzet om trekkers, die niet de weg op mogen, naar de demonstratie te leiden. En dat je geen mensen vrijmaakt om parlementariërs hun werk te laten doen." Behalve Boswijk zijn ook andere politici na de NCTV-briefing alsnog naar Stroe gegaan. Het gaat onder anderen om SGP'er Roelof Bisschop. Van Campen van de VVD vindt dat teleurstellend. Na een besloten bijeenkomst in de Tweede Kamer zei hij het belangrijk te vinden "dat we met alle 150 Kamerleden staan voor de vrijheid van meningsuiting en ik had het elegant en charmant en collegiaal gevonden als we daarin één lijn hadden getrokken". Hij zegt dat hij zelf wel thuis blijft als een ander Kamerlid een individueel negatief advies van de NCTV krijgt. "Dan is het in een democratische rechtsstaat, waarin je over alles van mening kunt verschillen, wel: één voor allen en allen voor één." SGP-Kamerlid Stoffer noemt het op Twitter "een keuze" om al dan niet naar het boerenprotest te gaan. "Overigens voel ik me op de Veluwe altijd veel meer op m'n gemak dan in Den Haag." Dat is tegen het zere been van D66-Kamerlid Van Weyenberg: BBB-leider Van der Plas was al sinds gisteravond in Stroe. Zij vindt dat ieder Kamerlid vrij moet zijn om te gaan en staan waar hij of zij wil. "Maar als ik even naar mezelf kijk, persoonlijk, en er zou een demonstratie zijn van Extinction Rebellion bijvoorbeeld of een hele activistische milieugroep, dan zou ik denken, nou, daar ga ik niet heen. Wat is mijn meerwaarde daar? Ik ben het toch niet met ze eens en misschien worden ze wel boos op mij", zegt zij tegen het ANP. Minister Van der Wal vraagt zich af: "Hoe brengen we iedereen weer bij elkaar, wetende dat we uiteindelijk de stikstofdoelen moeten halen: 50 procent minder uitstoot in 2030." De Tweede Kamer debatteert morgen de hele dag over haar stikstofplannen.||https://nos.nl/artikel/2433639-sommige-kamerleden-na-waarschuwing-niet-naar-boerenprotest-anderen-gingen-toch
2022-06-22||OM vervolgt twee verdachten voor dood door schuld Lisette Elzinga (26) in Heerenveen|| Het Openbaar Ministerie (OM) vervolgt een 48-jarige man en een 29-jarige vrouw uit Heerenveen voor dood door schuld in de zaak van Lisette Elzinga in Heerenveen. Het OM verwijt de verdachten dat ze de hulpdiensten niet snel genoeg hebben opgeroepen, en daarmee hebben bijgedragen aan de dood van de vrouw, meldt Omrop Fryslân. De 26-jarige Lisette Elzinga overleed tien dagen nadat agenten haar op 25 oktober 2021 "in zeer zorgwekkende toestand" hadden aangetroffen in een woning. Uit onderzoek bleek dat ze was overleden aan de inname van een combinatie van alcohol, xtc, cocaïne en ghb. Politie en OM zeggen dat Elzinga waarschijnlijk per ongeluk een slok uit een waterflesje met daarin ghb heeft genomen. De man en vrouw die nu worden vervolgd, troffen haar bewusteloos aan. Pas na 2,5 uur schakelden ze hulp in. Het OM benadrukt dat "geen bewijs gevonden dat Lisette opzettelijk, al dan niet heimelijk, de ghb toegediend heeft gekregen". Ook is geen bewijs voor strafbare seksuele handelingen door een 45-jarige man die op 25 oktober bij Elzinga was. De zaak tegen hem is geseponeerd. Het overlijden van Lisette Elzinga leidde tot veel beroering in Heerenveen. Vlak na haar dood liepen zo'n duizend mensen in een stille tocht door de gemeente.||https://nos.nl/artikel/2433634-om-vervolgt-twee-verdachten-voor-dood-door-schuld-lisette-elzinga-26-in-heerenveen
2022-06-22||Politie schiet op man na bedreiging, slachtoffer met spoed naar ziekenhuis|| In Den Hoorn in Zuid-Holland is een 23-jarige man uit die plaats gewond geraakt doordat een agent op hem schoot. De man dreigde daarvoor een steekwapen te gebruiken. De verdachte is met spoed naar het ziekenhuis gebracht, meldt Omroep West. De politie werd gebeld omdat de man zou hebben gedreigd met brandstichting. Waar en bij wie hij dat deed is niet duidelijk. Toen de agenten bij hem waren, bedreigde hij de politie met het steekwapen. Uiteindelijk heeft een agent op hem geschoten. De rijksrecherche onderzoekt wat er is gebeurd. Dat gebeurt altijd als de politie op iemand heeft geschoten.||https://nos.nl/artikel/2433633-politie-schiet-op-man-na-bedreiging-slachtoffer-met-spoed-naar-ziekenhuis
2022-06-22||220 km/u op 3 meter hoog: de gewaagde helikopterredding uit Azovstal || "We wisten dat het enkele reis kon zijn", zegt een bemanningslid. Zeven vluchten voerden de Oekraïense strijdkrachten uit naar de belegerde Azovstalfabriek in Marioepol, om voorraden te brengen en gewonden te evacueren. Drie vluchten kwamen niet terug. Persbureau AP sprak voor het eerst met militairen die erbij betrokken waren. "Het was bijzonder angstig", zegt piloot Oleksandr. "Je zag de explosies om je heen en de volgende granaat kon op onze plek terechtkomen." De vluchten begonnen nadat de eerste Oekraïense militairen op het omsingelde industriecomplex zich hadden overgegeven aan de Russen. Het was onmogelijk de duizenden achtergebleven militairen te ontzetten, maar zolang ze bleven vechten, konden de Russen niet optrekken naar andere doelwitten. De regering in Kiev besloot daarom met helikopters voedsel, water, munitie en medicijnen in te vliegen en gewonden op de terugweg te evacueren. Een uiterst riskante onderneming, die nog eens gevaarlijker werd naarmate de vijand meer terrein veroverde. Om het Russische geschut te ontlopen vlogen de helikopters laag en snel: 220 kilometer per uur, soms niet hoger dan 3 meter van de grond. Lager dan de toppen van de bomen dus, met soms een uitschieter naar boven om elektriciteitsdraden te ontwijken. Een van de mannen die op evacuatie wachtten, was Buffalo. Hij vroeg persbureau AP alleen zijn bijnaam te gebruiken, omdat hij niet het verwijt wil krijgen aandacht te zoeken terwijl strijdmakkers zijn omgekomen of krijgsgevangen zijn gemaakt. De 20-jarige militair raakte zwaargewond toen hij op 20 maart probeerde een tank uit te schakelen met een antitankwapen. Daarbij werd hij geraakt door een 120mm-granaat. "Ik wilde naar een keldertje kruipen om daar rustig te sterven", dacht Buffalo toen hij bijkwam naast een brandend wrak, maar collega's haastten zich met hem naar een veldhospitaal. Zijn linkerbeen was totaal verminkt, zijn rechterbeen was gewond en zijn rug zat vol granaatscherven. Toch beschouwt Buffalo zichzelf als een van de gelukkigen: bij zijn amputatie drie dagen later waren de narcosemiddelen nog niet op. Vol galgenhumor vroeg hij na de operatie wie hem zou vergoeden voor de tien tatoeages die hij nu moest missen. De piloot op de vlucht die Buffalo uit deze hel zou halen was de 51-jarige Oleksandr. Hij wist dat de evacuatie de moeilijkste vlucht uit zijn 30-jarige carrière zou worden, maar wilde niet dat de Azov-strijders zouden denken dat de buitenwereld hen was vergeten. Toch viel voor Buffalo zelf het vertrek in de nacht van 4 op 5 april zwaar. Hij wist dat als hij vertrok zijn water en voedsel naar de achterblijvers zouden gaan. "Maar er was ook pijn. Zij bleven achter en ik liet hen in de steek." Hij berustte er daarom in toen het er even op leek dat hij zou achterblijven. Bij het inladen had men hem in een donker hoekje van het ziekentransport over het hoofd gezien. Hij was te schor om het geluid van de rotorbladen te overstemmen. "Vandaag dus niet", dacht hij bij zichzelf, totdat hij iemand hoorde schreeuwen: "Jullie zijn er nog eentje vergeten in de vrachtwagen." In de cockpit wachtte Oleksandr ondertussen gespannen af. De paar minuten op de grond leken urenlang te duren. Zodra het kon steeg hij op voor de thuisreis. Een bemanningslid probeerde Buffalo gerust te stellen in de cabine met de verzekering dat ze snel veilig zouden zijn. "Het maakt me niet uit of we aankomen", antwoordde Buffalo. "Ik heb mijn hele leven al eens een helikoptervlucht willen maken, die droom is uitgekomen." Oleksandr vreesde ondertussen voor al hun levens. Een raket ging vlakbij af en schudde zijn heli "als een speelgoedje" door elkaar. Een tweede helikopter meldde over de radio dat de brandstof opraakte, het was het laatste dat ze van die vlucht hoorden. Na de veilige landing in Dnipro werd piloot Oleksandr gevraagd zich bij de geëvacueerde militairen achterin de helikopter te melden. Hij vreesde dat de inzittenden verhaal wilden halen over de ruwe vlucht. "Maar toen ik de deur opende, hoorde ik 'dankjewel'", zegt hij opgelucht. "Iedereen applaudisseerde", herinnert Buffalo zich dat moment. "We zeiden de piloten dat ze het onmogelijke hadden gedaan."||https://nos.nl/artikel/2433631-220-km-u-op-3-meter-hoog-de-gewaagde-helikopterredding-uit-azovstal
2022-06-22||Geen cel, wel tbs voor doodsteken halfzus in Den Bosch|| De rechtbank heeft Bouchra D. (22) uit Den Bosch vanmiddag veroordeeld tot tbs met voorwaarden. Ze is schuldig bevonden aan de dood van haar twintigjarige halfzus Anouk (20), maar is niet strafbaar omdat ze lijdt aan schizofrenie, meldt Omroep Brabant. Op 23 oktober vorig jaar stak Bouchra haar halfzus neer in haar woning in Den Bosch. Het slachtoffer wist nog te vluchten naar de buren, maar overleed daar. Bouchra streamde de steekpartij live op Instagram. Bouchra zei dat ze "stemmen in haar hoofd hoorde die zeiden dat ze Anouk moest vermoorden". Volgens deskundigen van het Pieter Baan Centrum verkeerde ze in een psychose toen ze haar zus aanviel. Zij zeggen dat er een grote kans op herhaling bestaat als de vrouw niet wordt behandeld. Het OM had tbs met dwangverpleging geëist. Maar dat kan volgens de rechtbank juist schadelijk zijn voor de vrouw. "In zo'n setting zijn er minder mogelijkheden om te herstellen. Gebruik van medicijnen kan een kans op herhaling al verminderen", aldus de rechtbank. Vandaar dat in de uitspraak voor een lichtere vorm van behandeling is gekozen: tbs met voorwaarden. De vrouw moet zich wel laten opnemen in een forensisch psychiatrische kliniek. Terug in de maatschappij Bouchra's moeder hoopt ondanks alles dat ze haar dochter buiten weer in de armen kan sluiten, zei ze op een eerdere zitting. "Ik ben ervan overtuigd dat mijn Bouchra weer terug zal komen in de maatschappij. Ondanks onze gebroken harten willen we weer plaatsmaken voor haar", aldus haar moeder toen.||https://nos.nl/artikel/2433630-geen-cel-wel-tbs-voor-doodsteken-halfzus-in-den-bosch
2022-06-22||Politie dringend op zoek naar ontsnapte tbs'ers Luciano Dijkman en Sherwin Windster|| De politie is dringend op zoek naar twee tbs'ers die gisteravond zijn ontsnapt uit de Pompekliniek in Nijmegen. Het gaat om de 24-jarige Luciano Dijkman en de 27-jarige Sherwin Benshomin Windster, bevestigt de politie. De twee tbs'ers ontsnapten gisteravond rond 20.30 uur uit de Pompekliniek. Ze werden geholpen door een onbekend aantal handlangers die met apparatuur, mogelijk een slijptol, een gat hadden gemaakt in het hek van de forensisch-psychiatrische kliniek. Ze zijn gevlucht in een gereedstaande auto. Inmiddels heeft de politie bekendgemaakt dat de vluchtauto een witte Volkswagen Golf met zonnedak was. Na de uitbraak is direct een politiehelikopter ingezet om het duo op te sporen, maar dat heeft niet geleid tot een aanhouding. Een gespecialiseerd opsporingsteam van de politie doet onderzoek. De politie deelde vanmiddag beelden van de twee mannen: Luciano Dijkman is in 2021 veroordeeld tot vijf jaar celstraf en tbs voor een gewapende overval. Hij ontsnapte op Oudjaarsdag 2015 al eens uit een jeugd-tbs-kliniek in Lelystad waar hij destijds zat vanwege een bedreiging en een poging tot gewapende overval. Bij een mislukte arrestatie werd hij toen geraakt door een politiekogel. Sherwin Benshomin Windster kreeg in 2019 vijf jaar en zes maanden gevangenisstraf en tbs voor dubbele afpersing en een gewapende overval waarbij een van de slachtoffers is overleden. Die laatste zaak betrof de dood van de 48-jarige Mick Pitai, in Tilburg, in 2015. De politie heeft in het opsporingsbericht omschreven hoe de mannen eruit zien. Beide tbs'ers zijn mannen met een normaal postuur. Windster is 1,74 meter lang, heeft twee gouden tanden en een tatoeage op zijn borst. Hij droeg een bruin trainingspak. Dijkman is 1,83 meter en droeg een donkerblauw trainingspak. Mensen die het duo hebben gezien of weten waar ze verblijven, wordt gevraagd om hen niet zelf te benaderen, maar contact op te nemen met de politie.||https://nos.nl/artikel/2433628-politie-dringend-op-zoek-naar-ontsnapte-tbs-ers-luciano-dijkman-en-sherwin-windster
2022-06-22||Transavia schrapt 240 vluchten vanwege problemen op Schiphol|| Luchtvaartmaatschappij Transavia annuleert in juli en augustus 240 vluchten vanaf Schiphol, vanwege de personeelsproblemen op de luchthaven. Hierdoor worden ruim 13.000 boekingen getroffen. Het gaat om vluchten die tussen 7 juli en 14 augustus gepland waren. Transavia zal vandaag alle getroffen passagiers op de hoogte stellen. Volgens Transavia kan ongeveer 70 procent van de getroffen passagiers omgeboekt worden naar een andere vlucht, bijvoorbeeld op een andere dag of vanaf een andere luchthaven. Bij 30 procent lukt dit niet. Deze passagiers ontvangen het geld voor hun ticket terug, of kunnen hun reis uitstellen naar een ander moment. Ook in de rest van augustus moeten vluchten vanaf Schiphol geschrapt worden, onduidelijk is nog hoeveel. Reizigers die tussen 15 en 28 augustus reizen, krijgen half juli te horen of hun vlucht doorgaat. Schiphol maakte vorige week bekend in juli en augustus het aantal passagiers op de luchthaven te beperken vanwege het personeelstekort bij de beveiliging. In juli mogen er nog maximaal 67.500 reizigers per dag vertrekken, in augustus gaat het om 72.500 reizigers. KLM maakte eerder bekend in juli 7000 stoelen per dag te schrappen.||https://nos.nl/artikel/2433625-transavia-schrapt-240-vluchten-vanwege-problemen-op-schiphol
2022-06-22||Europese Commissie wil gebruik pesticiden gehalveerd hebben in 2030|| Op de dag dat boeren massaal tegen de stikstofmaatregelen protesteren, komt de Europese Commissie met voorstellen die eveneens gevolgen hebben voor de landbouwsector. Brussel wil dat het gebruik van pesticiden in 2030 gehalveerd is ten opzichte van 2016. Daarnaast moet er een verbod komen op het gebruik van alle pesticiden op 'gevoelige' plekken als speeltuinen, parken en andere plekken om te recreëren. In de voorstellen staan nog meer maatregelen voor de bescherming en het herstel van de natuur en biodiversiteit in de Europese Unie. Zo wil de commissie voorkomen dat steden minder groen worden. Het streven is dat ten minste 20 procent van al het gebied in de EU beschermd wordt én herstelt door de plannen. Als het aan de commissie ligt, komen er vastgelegde doelen voor het herstel van landbouwgronden, veenweidegebieden en de zeebodem. Lidstaten moeten plannen maken om de doelen te halen. Ze mogen zelf bepalen hoe ze die willen halen, bijvoorbeeld door het planten van bomen, het aanleggen van groen of het terugdringen van vervuiling. Brussel beoordeelt die plannen. Een deel van de maatregelen moet door boeren worden uitgevoerd. De commissie benadrukt dat ze daarvoor volledig gecompenseerd worden voor een overgangsperiode van vijf jaar. Volgens Eurocommissaris Frans Timmermans duldt natuurherstel geen uitstel. "De nood is aan de man", zegt hij tegen de NOS. "70 procent van de grond is niet in goede gezondheid. 80 procent daarvan is landbouwgrond. Dus het is voor de bestaanszekerheid van de boeren op de langere termijn belangrijk dat die grond weer gezond wordt. En dus moeten er maatregelen komen. Om hun land niet alleen te beschermen maar ook te verbeteren." De voorgestelde wetten zijn volgens Brussel cruciaal voor onder meer de voedselveiligheid en het tegengaan van de gevolgen van klimaatverandering. De plannen die vandaag gepresenteerd zijn, zijn onderdeel van de zogenoemde Green Deal, bedoeld om de EU te vergroenen. Het is, benadrukt de commissie, voor het eerst dat er wetgeving komt voor herstel van de natuur. Het Europees Parlement en de 27 EU-lidstaten moeten nog instemmen met de voorstellen. De verwachting is dat de nieuwe regels op zijn vroegst in 2024 ingaan. In een eerste reactie verbaast Europarlementariër Annie Schreijer-Pierik (CDA) zich over de plannen van de Europese Commissie. Dit is volgens haar niet het juiste moment om over pesticidenreductie te beginnen. "Omdat we midden in de ergste voedselcrisis van onze eeuw zitten, moet de Europese Commissie geen nieuwe wetgeving invoeren die de voedselproductie in Europa gevoelig kan verminderen." Bij de presentatie van de plannen vandaag reageerde Timmermans op die kritiek. "Er zijn mensen die Poetins oorlog als excuus willen gebruiken om de rem te zetten op dit soort plannen, omdat er te veel onzekerheid zou zijn over de voedselzekerheid. Maar het is onverantwoordelijk gedrag om mensen angst aan te jagen", aldus de Eurocommissaris. "Wetenschappers zijn het erover eens: klimaatverandering bedreigt onze voedselzekerheid. Daarom moeten we nu in actie komen."||https://nos.nl/artikel/2433622-europese-commissie-wil-gebruik-pesticiden-gehalveerd-hebben-in-2030
2022-06-22||Taakstraf voor Urker (19) die wijzers van museumklok vernielde|| De politierechter heeft vanochtend een 19-jarige man uit Urk veroordeeld tot een taakstraf van zestig uur. De man vernielde vorig jaar augustus de wijzers van een van de vier klokken op museum Het Oude Raadhuis. "Ik heb er megaveel spijt van", zei de Urker tegen de politierechter. "Het was gewoon een domme actie. Wat ook meespeelde, was een verhaal dat mijn vader vertelde. Hij zei dat hij en zijn vrienden tijdens het stappen op Urk vroeger de wijzers van de museumklok terugdraaiden, zodat ze nog wat langer in de kroeg konden blijven." In Urk zijn 21 kerkgebouwen, maar het aantal openbare klokken op enige hoogte is gering. Alleen museum het Oude Raadhuis heeft er vier, eentje voor elke windrichting. Een woordvoerder van het museum sluit niet uit dat de Urker de wijzers van alle vier de klokken wilde terugdraaien, toen hij op 21 augustus 2021 midden in de nacht op stap was. Zelf zegt de man: "Mijn vriend en ik zagen mensen op het dak van het museum staan die ons riepen. Stom, maar we besloten op het dak te klimmen." Hoewel de man zegt niet aan de wijzers van de klok te hebben getrokken, raakten die toch zo verbogen dat ze niet meer gerepareerd konden worden. Het museum moest nieuwe wijzers bestellen. Totale schade: 6243,60 euro. Naast zijn taakstraf moet de man ook die schade vergoeden, oordeelde de politierechter. De politie kwam de man op het spoor na een opsporingsbericht met camerabeelden van het incident. De identiteit van de tweede vandaal heeft de politie niet kunnen achterhalen. De woordvoerder van het museum zegt verheugd te zijn dat de zaak nu is afgehandeld. Hij benadrukt dat de "domme actie" ook behoorlijk gevaarlijk was. "Het is toch een hele klimpartij geweest. Als je ervanaf glijdt, kun je gemeen terechtkomen", zegt hij. "Nee, het werkt bij mij niet op de lachspieren."||https://nos.nl/artikel/2433621-taakstraf-voor-urker-19-die-wijzers-van-museumklok-vernielde
2022-06-22||Minder reizigers welkom op Schiphol, waarom kan je nog wel boeken?|| Op de zogenoemde piekdagen (13, 14, 18, 19, 20 en 23 juli) op Schiphol is het nog steeds mogelijk om een vlucht te boeken vanaf Amsterdam. Er moeten dagelijks gemiddeld 13.500 passagiers worden afgewezen, waarom is het dan nog steeds mogelijk om te boeken? Een voorbeeld: wie op 14 juli vanaf Schiphol naar Málaga wil vliegen, kan onder meer voor KLM, EasyJet of Transavia kiezen. Dan ben je wel 300 tot 500 euro kwijt. Op andere data kost dat vliegticket zo'n 100 euro. "Een paar weken geleden zei KLM nog: we accepteren geen boekingen meer, maar zonder enkel probleem kun je nog boeken. Dus dat is flauwekul", zegt Hendrik Noorderhaven, directeur van EUclaim, dat gedupeerde reizigers bijstaat. De slotcoördinator maakte maandag bekend dat KLM in juli dagelijks zo'n 7000 stoelen moet schrappen. En daarmee komt ruim de helft van het aantal geschrapte passagiersplekken voor rekening van KLM, de grootste gebruiker van het aantal slots op Schiphol. Toch kunnen er, ook op de piekdagen, nog steeds vluchten worden geboekt met bijvoorbeeld KLM vanaf Schiphol. De luchtvaartmaatschappij zegt een limiet op de ticketverkopen te zetten, maar het is dus niet zo dat zij geen tickets meer verkopen vanaf Amsterdam. KLM rekent door wat de maatregelen van Schiphol voor de vliegmaatschappij betekenen en verkoopt daarom nog steeds een beperkt aantal tickets. De luchtvaartmaatschappij verwacht niet dat het nodig zal zijn om bestaande boekingen op grote schaal te annuleren. Ook met Transavia kan er nog geboekt worden vanaf Amsterdam. Waarom dat nog steeds mogelijk is, is een technisch verhaal volgens een woordvoerder. Wel zegt de luchtvaartmaatschappij dat mensen niet meer boeken, ook vanwege de hoge prijzen op met name de piekdagen. Transavia wil nog niet zeggen hoeveel stoelen zij moeten schrappen. EasyJet, de derde grootgebruiker van Schiphol, maakte maandag bekend zo'n 10 procent van de vluchten te schrappen. De luchtvaartmaatschappij zegt op dit moment het vluchtschema bij te werken. Maar de maatschappij verwacht dat de overgrote meerderheid van de bestaande vluchten vanaf Schiphol door kan gaan en daarom is boeken nog steeds mogelijk. Sunweb, Corendon en TUI bieden ook nog steeds pakketreizen aan vanaf Schiphol. Volgens hen is het nog steeds mogelijk om te boeken, omdat ze de capaciteit van Schiphol nog niet weten. Pas wanneer het voor de reisorganisaties duidelijk is welke aanpassingen er moeten komen, passen zij hun aanbod ook aan. Schiphol reageert niet verbaasd en herhaalt dat de verantwoordelijkheid om het aantal passagiers te verminderen bij luchtvaartmaatschappijen en reisaanbieders ligt. "De maatregel is helder en wij gaan niet over de boekingen", zegt een woordvoerder. Volgens Joris Melkert, luchtvaarteconoom aan de TU Delft, moeten we niet vergeten dat het overgrote deel van passagiers wel gewoon vanaf Schiphol kan vliegen. "Ongeveer 20 procent van de passagiers kan niet vertrekken, maar de rest dus wel. En die tickets moeten verkocht worden, want daar verdienen de maatschappijen geld mee. Dat is niet raar." En dat de prijzen hoger liggen, is geen verrassing voor Melkert: "Door verminderde capaciteit is vliegen een schaarser goed geworden en dus schiet de prijs omhoog. En daar proberen de luchtvaartmaatschappijen de schade mee te beperken." Deze week horen passagiers waarschijnlijk of zij in juli vanaf Schiphol kunnen vertrekken. De luchthaven maakt naar verwachting volgende week bekend hoeveel minder passagiers in augustus welkom zijn op de luchthaven.||https://nos.nl/artikel/2433618-minder-reizigers-welkom-op-schiphol-waarom-kan-je-nog-wel-boeken
2022-06-22||Tweeduizend jaar oude 'Hoogovenman' blijkt een jonge vrouw te zijn geweest|| Tot de verbeelding sprak hij altijd al, de Hoogovenman. Het skelet werd in 1965 opgegraven op het terrein van de toenmalige Hoogovens. Nu blijkt uit nader onderzoek dat het ruim 2000 jaar oud is en dat 'hij' een 'zij' is geweest. Om precies te zijn: een vrouw tussen de 20 en 29 oud die kromliep van de reuma. "Ze moet ontzettende pijn hebben gehad", zegt historisch archeoloog Jean Roefstra bij NH Nieuws, "Dat hebben we kunnen opmaken uit het onderzoek van de botten." De geslachtsbepaling is een van de nieuwe wendingen in het jarenlange onderzoek naar het skelet dat in 1965 werd gevonden bij een personeelsingang van de staalfabriek in Velsen-Noord. "Een topvondst", zei archeoloog Roefstra eerder. Maar in de zestiger jaren was er geen tijd om nader onderzoek te doen. Bovendien: de onderzoekstechnieken van nu waren toen, in de woorden van de archeoloog, "science fiction". Dus gaf het skelet zijn geheimen pas veel later prijs. De eerste doorbraak kwam in 2018. Toen bleek dat de Hoogovenman niet uit de Midden-IJzertijd (500 tot 250 voor Christus) kwam, zoals aanvankelijk gedacht, maar uit de Late IJzertijd (de tweede of eerste eeuw voor Christus). En nu is het geslacht vastgesteld en de datering nog scherper gesteld: het gaat om het skelet van een vrouw, ze moet hebben geleefd tussen 174 en 19 jaar voor Christus en leed aan reuma.  De onderzoekers hebben dat laatste kunnen afleiden uit isotopenonderzoek, waarmee ze bijvoorbeeld kunnen vaststellen wat mensen hebben gegeten en waar ze vandaan komen. De gegevens uit het isotopenonderzoek combineerden ze met dna-onderzoek en fysisch-antropologisch onderzoek naar (vergroeiingen van) de botten. Op grond van al dat onderzoek weet Roefstra zeker dat de Hoogovenvrouw aan reuma leed. Of de ziekte ook tot haar dood heeft geleid, is onzeker. "Heel moeilijk te zeggen", stelt hij, "Maar eerlijk gezegd word ik wel triest bij de gedachte hoe zij is gevonden. Ze is als het ware in een veel te klein graf gepropt en daarna voor altijd vergeten, want over de grafkuil werd gewoon een akker gelegd. Ze is verdwenen in de anonimiteit." Tot nu toe. De schedel van de vrouw is voor iedereen te zien in het Provinciaal Depot, gevestigd in Huis van Hilde in Castricum.||https://nos.nl/artikel/2433614-tweeduizend-jaar-oude-hoogovenman-blijkt-een-jonge-vrouw-te-zijn-geweest
2022-06-22||In Nederland nu bij 167 mensen apenpokkenbesmetting vastgesteld|| In Nederland is nu bij 167 mensen apenpokken vastgesteld. Donderdag waren dat er nog 95, zegt het RIVM. De stijging is sneller dan in de vorige update, toen het aantal gevallen met 15 was toegenomen. Door de lange incubatietijd is het volgens het gezondheidsinstituut moeilijk om precies vast te stellen hoe snel de ziekte zich verspreidt. Een deel van de nieuwe gevallen was al langer besmet. Vanmiddag is er een overleg van deskundigen bij het RIVM. Later deze week volgen mogelijk aanbevelingen. In Nederland komt het virus vooral voor bij mannen die seks met mannen hebben gehad. Dat is ook in Duitsland het geval. Het Duitse Robert Koch Institut gaf eerder deze maand het advies om risicogroepen preventief te vaccineren. Het uit Afrika stammende virus dook vorige maand op in Nederland. Een deel van de patiënten had het festival Darklands in België bezocht. In alle gevallen ging het om mannen die seks hebben gehad met mannen. Reden tot grote zorg over apenpokken is er vooralsnog niet, zeiden deskundigen toen tegen de NOS. "Dit is echt een totaal ander verhaal dan corona", zei viroloog Louis Kroes. "Het apenpokkenvirus dat nu in Europa is, leidt zeer zelden tot ernstige ziekte." "Bovendien verspreidt het zich niet zo snel als corona", zei epidemioloog Patricia Bruijning. "Anders dan bij covid is voor overdracht meestal nauw contact nodig."||https://nos.nl/artikel/2433610-in-nederland-nu-bij-167-mensen-apenpokkenbesmetting-vastgesteld
2022-06-22||Mensen met arbeidsbeperking buitengesloten, 'door wetgeving achter geraniums'|| "Ik ben niet beperkt genoeg", heet het manifest dat maatschappelijke organisaties vandaag aan minister Schouten (Armoedebeleid en Participatie) overhandigen. Hiermee vragen ze aandacht voor het buitensluiten van een deel van de mensen met een arbeidsbeperking op de arbeidsmarkt. Onder meer Start Foundation, JongPIT, CNV Jongeren, Onbeperkt aan de Slag en Ieder(in) sloegen de handen ineen om verhalen te verzamelen over buitensluiting. Die werden voorgelegd aan de doelgroep zelf en deskundigen, en gezamenlijk werden oplossingen bedacht. Vandaag wordt het verslag van die knelpunten en oplossingen aan de minister overhandigd. "Door de huidige wetgeving krijgt niet iedereen in Nederland dezelfde kans", zegt Erik Rouw van Start Foundation. "Er zit een groep mensen thuis die heel graag wil werken. Dit speelt al jaren, door de huidige arbeidskrapte wordt het probleem alleen zichtbaarder." Om hoeveel mensen het gaat is lastig te bepalen, de organisaties zeggen het in hun achterban veel tegen te komen. Ze gaan uit van honderdduizenden mensen. Het grote probleem is volgens de betrokkenen het doelgroepregister. Iemand die hierdoor tussen wal en schip viel, is Mireille Uileman. Door een progressieve oogziekte moest ze stoppen met haar werk in het onderwijs. "Ik was daarom op zoek naar iets nieuws, maar dat lukte alsmaar niet omdat detacheerders zeiden dat ik niet in het doelgroepregister stond. Niemand kon mij uitleggen waarom, de gemeente niet, het UWV niet en de overheid niet. Uiteindelijk duurde het 2,5 jaar voordat iemand dat snapte." De reden die uiteindelijk aan Uileman werd gegeven, was dat ze niet in de bijstand zat. Dat komt doordat haar man een baan heeft. Daarbij had ze een hbo-diploma in een sector met krapte. Daardoor werd ze gezien als zelfredzaam en dus niet erkend als iemand met een arbeidsbeperking. "Dit is een goed voorbeeld", zegt Rouw. "Omdat zij niet binnen het register valt, moet ze op de arbeidsmarkt concurreren met mensen zonder een arbeidsbeperking, én met mensen met een arbeidsbeperking die hulpmiddelen tot hun beschikking hebben." Volgens Rouw kan deze groep veel sneller naar werk begeleid worden. "Ik wil heel graag werken, autonomie is heel belangrijk voor mij", zegt Uileman. "Nu word ik door bepaalde wetgeving achter de geraniums gedwongen, dat voelt heel naar. Iedereen is erbij gebaat dat ik aan het werk ga." Uiteindelijk kreeg Uileman een baan van een werkgever die buiten deze regelingen om werkt. "Dat was stinkende mazzel. Duizenden anderen hebben deze mogelijkheid niet." Een van de oplossingen die het manifest aandraagt is om mensen met een arbeidsbeperking in aanmerking te laten komen voor de Wet banenafspraak. "De wet moet verbreed worden", zegt Rouw, "Maar er zijn nog meer discriminerende dingen die moeten worden aangepakt. Zo vallen mensen met een arbeidsbeperking in sommige sectoren onder een aparte cao-schaal, ooit zo bepaald door de overheid. Zij verdienen dan minder dan collega's voor hetzelfde werk." Minister Schouten ontvangt het manifest vanmiddag en wil dan pas inhoudelijk reageren. In een reactie aan de NOS laat ze alvast weten dat ze gelijke kansen belangrijk vindt: "Ze zijn zo belangrijk, maar helaas niet altijd vanzelfsprekend. Ieder mens is waardevol en heeft iets toe te voegen. We moeten er samen voor zorgen dat kansen voor iedereen te grijpen zijn."||https://nos.nl/artikel/2433609-mensen-met-arbeidsbeperking-buitengesloten-door-wetgeving-achter-geraniums
2022-06-22||Gloednieuw waterpretpark Leidschendam vernield, 'alles is kapotgesneden'|| Het pas geopende Storm Aquapark in Leidschendam is door vandalen vernield. Alle opblaasbare speeltoestellen zijn kapotgesneden. "Er zijn lange messneden met hoeken en halen, dan weet je dat dit niet meer te herstellen is", zegt eigenaar Pieter Alders bij Omroep West. "Alles is echt kapot. Als dat het doel was van de actie, is het goed gelukt", zegt hij verbitterd. Het 2500 vierkante meter grote waterpretpark is pas sinds 1 juni open. Het bestaat uit opblaasbare glijbanen en andere drijvende delen. Die zijn gisternacht vernield. Bij het waterpretpark hangen camera's. Er was ook bewaking, maar van de dader(s) ontbreekt vooralsnog elk spoor. "Het is heel zuur", vervolgt Alders. Het is mooi weer en met de grote vakantie voor de boeg stonden veel kinderfeestjes en schoolreisjes gepland. Die kan hij nu niet ontvangen. Daarbij komt een extra financieel probleem: zo'n park in openbaar water is niet te verzekeren. Toch wil Alders het park zo snel mogelijk opnieuw, mogelijk voor een deel, opbouwen. "Of het weer het grootste park van het land wordt, is natuurlijk de vraag. Maar mijn kinderen zeggen ook: dit is het mooiste dat er is. Daarom willen we het graag behouden, ondanks de financiële domper."||https://nos.nl/artikel/2433608-gloednieuw-waterpretpark-leidschendam-vernield-alles-is-kapotgesneden
2022-06-22||Twee tbs'ers ontsnappen met hulp van buitenaf uit Pompekliniek Nijmegen|| Uit de Pompekliniek in Nijmegen zijn twee tbs'ers ontsnapt. Dat bevestigen de Pompestichting en de Inspectie Justitie en Veiligheid na berichtgeving door het regionale dagblad De Gelderlander. Handlangers hebben volgens de krant met een slijptol een gat in het hek van de tbs-kliniek gemaakt, waardoor het tweetal kon ontsnappen. De kliniek kan dat op dit moment niet bevestigen. Nadat de twee tbs'ers door het hek waren geklommen, zouden ze zijn meegenomen in een auto die in de buurt van de kliniek klaarstond. De politie, het Openbaar Ministerie en de Inspectie Justitie en Veiligheid zijn op de hoogte gebracht van de ontsnapping en het duo wordt gezocht. Een woordvoerder van de Pompestichting zegt dat er in verband met het onderzoek van de politie geen verdere mededelingen gedaan kunnen worden over de uitbraak. Ook over hun identiteit en het gevaar dat ze mogelijk vormen wordt nog niets naar buiten gebracht. De Telegraaf en Het Parool melden wel al meer over de identiteit van de tbs'ers. Eén van hen zou de 24-jarige Amsterdammer Luciano Armando D. zijn, die eerder betrokken was bij zware misdrijven zoals gewelddadige overvallen en in 2017 als jongste crimineel ooit op de Nationale Opsporingslijst stond. Hij wist al vaker te ontsnappen, in het verleden uit jeugdinrichtingen, melden de kranten. Het is niet voor het eerst dat er tbs'ers ontsnappen bij de Pompestichting. In 2019 ontsnapten er in korte tijd een aantal ter beschikking gestelden en ook in 2017 wist iemand met een bouwschaar door het hek te komen.||https://nos.nl/artikel/2433605-twee-tbs-ers-ontsnappen-met-hulp-van-buitenaf-uit-pompekliniek-nijmegen
2022-06-22||Boerenmanifestatie Stroe begonnen na ochtend vol verkeershinder|| In Stroe is de manifestatie aan de gang van boeren tegen de stikstofplannen van het kabinet. De start was meer dan een uur later dan gepland, omdat de organisatie op deelnemers wilde wachten die nog met trekkers onderweg waren. De wegen rond Stroe raakten verstopt. Stroe ligt aan de A1. Om 14.30 uur stonden voor de afslag Stroe vanuit beide richtingen kilometerslange files. De politie heeft de A1 tussen de aansluiting A1/A30 (afrit 15) en knooppunt Beekbergen bij Apeldoorn afgesloten. "We zien dat het helemaal is vastgelopen en met deze maatregel willen we bereiken dat het verkeer daar oplost", zegt de politie op Twitter. "Zodra dat is gebeurd, wordt de afsluiting zo snel mogelijk opgeheven." Op het terrein van een rundveehouder hebben zich duizenden boeren en sympathisanten verzameld. Of het de 20.000 tot 30.000 zijn waar de organisatie op rekent, is niet bekend. De organisatie spreekt van 40.000 aanwezigen, maar dat aantal is niet bevestigd. De boerenbelangenorganisaties hebben ook politici uitgenodigd. Inmiddels heeft de eigenaar van het terrein laten weten dat politici met een andere mening niet langer welkom zijn. D66-Kamerlid Tjeerd de Groot had wel een uitnodiging gekregen en wilde ook komen, maar zag daarvan af. Hij is voor de stikstofplannen van het kabinet. Hij blijft weg, omdat de Nationaal Coördinator Terrorismebestrijding en Veiligheid (NCTV) zegt dat zijn veiligheid niet kan worden gegarandeerd. Hetzelfde geldt voor VVD-Kamerlid Thom van Campen. Ook hij blijft weg. Hij zegt op Twitter dat hij graag op de uitnodiging was ingegaan om met de boeren in Stroe te spreken. "Waar boeren het recht hebben om vreedzaam te protesteren tegen plannen waar ze het niet mee eens zijn, hebben volksvertegenwoordigers de grondwettelijke vrijheid om zonder last of ruggespraak hun werk te doen." De politie kon niet voorkomen dat boeren vanochtend met tractoren de snelwegen opgingen. Op onder meer de A2, A6, A27 en A50 reden tractoren soms achter elkaar, soms naast elkaar, zodat ander verkeer er niet langs kon. "We zien dat boeren zich massaal niet aan de afspraken houden", zei een woordvoerder van de politie tegen de NOS. De politie heeft volgens hem geen middelen om tractoren tegen te houden. "We proberen de trekkers zo snel mogelijk van de snelweg te halen, maar het moet wel op een veilige manier gebeuren. Zo verliep de ochtend van het boerenprotest: Politiechef Willem Woelders zei in het NOS Radio 1 Journaal dat de politie "binnen de mogelijkheden" alles gaat doen om demonstranten met trekkers op de snelweg te identificeren. Het is verboden om met tractoren de snelweg op te gaan. De kentekenplicht voor tractoren gaat officieel pas in vanaf 1 juli, waardoor veel demonstranten zonder kenteken de weg op zijn gegaan. Volgens Woelders kan de politie "op grond van informatie en beelden die we krijgen" wel voor een deel vaststellen wie er achter het stuur van de trekkers zitten. Hij wilde verder niet in detail treden. Een verslaggever van Omroep Brabant volgde een stoet trekkers onder meer over de A50. Hij meldde op Twitter dat sommige actievoerders tot frustratie van de automobilisten de vluchtstroken blokkeerden, om te voorkomen dat ze konden inhalen. De boeren demonstreerden vanmorgen ook op het Malieveld in Den Haag. Daar waren zo'n honderd mensen op afgekomen. De politie was massaal en met groot materieel aanwezig en ministeries bleven dicht. Het protest duurde maar kort, maar om 13.30 uur was er nog steeds veel politie op de been. Door de boerenacties ontstonden files. Bijna alle files van vanochtend waren daar aan te wijten, zegt de ANWB. In het eerste deel van de ochtend stonden ze in provincies die verder van Stroe af liggen. Naarmate de ochtend vorderde, verplaatsten ze zich naar het midden van het land, waar Stroe ligt. Ook jonge boeren voeren actie tegen de stikstofaanpak: Rijkswaterstaat had voor problemen op de weg gewaarschuwd, vooral in het midden en oosten van het land. Ook de avondspits zal volgens Rijkswaterstaat druk worden. In een onderzoek dat dagblad Trouw naar steun voor de boeren liet uitvoeren, staat dat 45 procent van de ondervraagde Nederlanders "volledig" achter de boerenprotesten staat. In oktober was dat percentage nog 38. De zorgen over stikstof zijn kleiner dan vorig jaar. In oktober gaf 67 procent aan bezorgd te zijn, nu is dat 59 procent. "Een meerderheid maakt zich wel degelijk nog zorgen om stikstof, maar zij vinden vaker dat de rekening te eenzijdig bij de boeren wordt neergelegd", zegt onderzoeker Asher van der Schelde in de krant.||https://nos.nl/artikel/2433600-boerenmanifestatie-stroe-begonnen-na-ochtend-vol-verkeershinder
2022-06-22||Keerzijde van meer bouwen: woningoverschot dreigt in Lelystad, Helmond en Almere|| De woningnood in Nederland is nog groter dan gedacht, zo blijkt uit de nieuwe Atlas voor gemeenten 2022. Maar de behoefte aan nieuwe woningen is lang niet overal in Nederland even groot. In de atlas wordt zelfs gewaarschuwd voor de bouw van nieuwe woningen in Lelystad, Helmond en Almere. "Bouwen, bouwen, bouwen brengt ook risico's met zich mee", aldus de onderzoekers. "Zonder investeringen in de leefbaarheid en bereikbaarheid van dergelijke gemeenten wordt er mogelijk voor toekomstige leegstand gebouwd." Uit het jaarlijkse onderzoek van Atlas Research blijkt dat er landelijk gezien een tekort is van 390.000 woningen, ruim 110.000 meer dan het "statistische woningtekort" waar minister De Jonge van uitgaat. Atlas hanteert daarbij de nieuwe woondruk-index, dat is de behoefte aan nieuwe woningen per gemeente. In die nieuwe index laat het onderzoeksbureau in tegenstelling tot de minister de woonwensen meetellen van woningzoekenden die naar voren komen uit enquêtes. Ook de wensen van jongeren onder de 25 jaar, die bijvoorbeeld nog bij hun ouders wonen, worden in de nieuwe index meegewogen. En dan blijken er grote verschillen te zijn in woondruk tussen gemeenten. Zo bevindt de helft van het gemeten woningtekort zich in de gemeente Amsterdam. De hoofdstad én buurgemeenten als Amstelveen (waar de woondruk het hoogst is) kennen een woondruk van ruim 150. Daar zoeken voor elke honderd beschikbare woningen zo'n 150 mensen een huis. "Mensen willen graag in Amsterdam wonen en studeren", zegt onderzoeker Jorrit Mandemaker in Het Parool. "De stad komt 175.000 huizen tekort om aan de vraag te kunnen voldoen." Ook Hilversum, Utrecht en Amersfoort zijn zeer gewild, met een woondruk van ongeveer 140. Onderaan het lijstje bungelen Lelystad, Helmond en Almere. Lelystad heeft een woondruk van 64. Dat wil zeggen dat er voor elke honderd woningen 'slechts' 64 kandidaten zijn. In Helmond is de woondruk 75. In Almere is het ietsje meer in evenwicht met een woondruk van 88, aldus Omroep Flevoland. Toch plannen de drie gemeenten de bouw van een groot aantal nieuwe woningen, waardoor er in totaal meer dan 10 procent van de huidige woningvoorraad bij zou moeten komen. Atlas Research raadt dat af: "Gemeenten kennen een bouwoverschot: het huidige aantal woningen plus de geplande woningbouw ligt dan hoger dan de huidige vraag naar woningen."||https://nos.nl/artikel/2433598-keerzijde-van-meer-bouwen-woningoverschot-dreigt-in-lelystad-helmond-en-almere
2022-06-22||Tocht door het Egyptische hiernamaals: dodenboek van 17 meter te zien in Leiden|| De Egyptische handelaar Qenna wist ruim 3000 jaar geleden precies waar hij zich zorgen over moest maken in het hiernamaals: het oordeel van de god Osiris, een vuurmeer en gevaarlijke slangen die zijn ziel zouden belagen bijvoorbeeld. Maar een 17 meter lange papyrusrol hielp hem die gevaren te overwinnen. Rijke Egyptenaren kregen zo'n boekrol mee in hun graf als gebruiksaanwijzing voor het hiernamaals. Het Rijksmuseum van Oudheden toont de tekst nu als één geheel, voor het eerst sinds die bijna twee eeuwen geleden werd teruggevonden. De tentoonstelling is het sluitstuk van een driejarig restauratieproject. "Het is een mooi kleurrijk geheel geworden", zegt conservator Daniel Soliman. "Voor mensen die geen hiërogliefen hebben gestudeerd leggen we uit wat we zien op de afbeeldingen. We brengen de afbeeldingen deels ook tot leven met animaties, dan begrijp je beter waar je naar kijkt." We volgen Qenna op zijn tochten in het dodenrijk: zijn begrafenis in een rotsgraf in Thebe, beproevingen die zijn ziel moeten louteren, een hereniging met zijn overleden ouders en ontmoetingen met goden als Ra, Osiris en Thoth. De veertig spreuken in het dodenboek hielpen Qenna om zijn lotsbestemming na dit leven te vervullen. "Het had voor de Egyptenaren niet zo veel met de dood te maken; de overledene transformeert van een gewone sterveling in een bijna goddelijk wezen dat tussen de goden ging wonen", legt Soliman uit. "Een van de belangrijkste doelen daarbij was dat de ziel van de overledene overdag het graf kon verlaten om bij zijn nabestaanden te zijn. Dat was ook voor zijn familie belangrijk, omdat Qenna dankzij de spreuken voor hen directe toegang tot de goden krijgt." Het verklaart waarom rijke Egyptenaren zoveel moeite staken in wat er na hun dood met hun lijk gebeurde. Ze waren ervan overtuigd dat voor die transformatie het lichaam niet mocht vergaan. "Met onze moderne bril denken wij misschien dat het bij mummies enkel om het bewaren van het lichaam ging, maar uit het dodenboek blijkt dat het ging om de verandering. De mummificatie, de windselen, oliën, het masker van de overledene, werkten allemaal samen om die persoon te vergoddelijken." Om de papyrus goed te kunnen bestuderen, werd de rol kort na aanschaf in 38 vellen geknipt, gemiddeld 35 bij 45 centimeter groot. Dat kon niet worden hersteld, maar bij de restauratie zijn wel losgekomen fragmentjes teruggeplaatst en oude, schadelijke restauraties zo veel mogelijk ongedaan gemaakt. "Er zijn sinds 1835 allerlei ingrepen gedaan waarvan men destijds dacht dat ze de papyrus beter zouden bewaren. Zo zijn alle vellen met een dikke lijmlaag op een witte papieren achtergrond geplakt. Dat is gaan bobbelen en gaan reageren met de papyrus, dus hebben de restauratoren het papier minutieus stukje voor stukje losgeweekt." Ook werd er onderzoek gedaan naar verkleuringen van de rol. Op plekken waar blauw is gebruikt, hebben de figuren in de loop der jaren een bruin aura gekregen. "Voor dat blauwe pigment werd koper gebruikt en doordat er vooral na de komst naar Europa contact is geweest met vocht in lucht, is dat in feite gaan roesten. Helaas is dat niet terug te draaien." Het weerhoudt de moderne museumbezoeker er niet van zich in te leven in de reis die Qenna na zijn dood verwachtte. Dat is ook wat Soliman zo aanspreekt in het werk. "Uit het oude Egypte hebben we zoveel archeologische vondsten en zoveel geschreven tekst, dat biedt een unieke mogelijkheid om je in die mensen in te leven. Hoe dachten zij dat de wereld in elkaar zat? Hoe gingen ze met elkaar om? Hoe werd er gedacht over spiritualiteit? Het is een fantastische manier om in die oudheid te kijken."||https://nos.nl/artikel/2433590-tocht-door-het-egyptische-hiernamaals-dodenboek-van-17-meter-te-zien-in-leiden
2022-06-22||Passagiersvliegtuig na noodlanding in brand gevlogen op Miami Airport|| Op Miami Airport is een vliegtuig met 126 passagiers in de brand gevlogen nadat het een noodlanding had gemaakt omdat het landingsgestel kapot was. Alle inzittenden hebben het overleefd. Het voertuig kwam tot stilstand naast een landingsbaan. De brandweer was snel ter plaatse om het vuur te blussen en de inzittenden te evacueren. Drie passagiers zijn naar het ziekenhuis gebracht met lichte verwondingen. Dit zijn beelden van het brandende vliegtuig:||https://nos.nl/artikel/2433588-passagiersvliegtuig-na-noodlanding-in-brand-gevlogen-op-miami-airport
2022-06-22||Uvalde sloopt school van bloedbad: 'Kinderen kunnen niet terug'|| Het Amerikaanse stadje Uvalde gaat de basisschool afbreken waar vorige maand een bloedbad plaatsvond. De burgemeester van de plaats in Texas maakte dat bekend in een raadsvergadering na overleg met het schoolbestuur. "Je kan een kind niet vragen om terug te gaan naar die school", zei burgemeester McLaughlin na een vraag van een aanwezige over de toekomst van de school. Een specifiek tijdpad had de burgemeester nog niet. In het verleden zijn vaker schoolgebouwen gesloopt na een schietpartij. De school in Sandy Hook waar twintig kinderen en zes medewerkers werden doodgeschoten werd gesloopt, een gebouw op de campus van Virigina Tech werd na een bloedbad daar grondig gerenoveerd. Het schoolgebouw in Parkland, Florida, waar zeventien leerlingen werden gedood mag niet worden gesloopt omdat het nog als plaats delict geldt. Een 18-jarige schutter vermoordde een maand geleden negentien kinderen en twee leraren op de Robb Elementary School, die zo'n 600 leerlingen telt. De dader werd doodgeschoten door agenten, maar dat gebeurde door misverstanden pas na ruim een uur. Er is daarom veel kritiek op de politie. "Een uur, veertien minuten en acht seconden - zo lang moesten de kinderen en leraren in klas 111 wachten op redding", benadrukte de hoogste veiligheidsfunctionaris van Texas in een uiterst kritische hoorzitting over de aanslag. "Terwijl er drie minuten nadat de dader het gebouw was binnengegaan al voldoende agenten in kogelwerende vesten waren." Steven McCraw van het Texas Department of Public Safety sprak verbijsterd over de reactie van de commandant ter plaatse. Zo werd er lang gezocht naar een sleutel van de klas, terwijl de deur niet eens op slot bleek. Geen van de agenten had dat echter gecontroleerd. "Dit was een totaal fiasco, precies het tegenovergestelde van hoe we trainen", meende McCraw. "De agenten hadden wapens, de kinderen niet. Agenten hadden vesten, de kinderen niet. De agenten waren getraind, de dader niet." Volgens McCraw verkoos commandant Arredondo "de levens van agenten boven die van de kinderen". Die ontkende dat in een eerder interview: hij zei dat hij er juist van uitging dat hij de schietpartij zelf niet zou overleven. "We handelden naar de informatie die we hadden", zei Arredondo. "Ons doel was zoveel mogelijk mensen redden als we konden. De ontruiming van de school heeft 500 leerlingen en leraren het leven gered voordat we de schutter uitschakelden."||https://nos.nl/artikel/2433584-uvalde-sloopt-school-van-bloedbad-kinderen-kunnen-niet-terug
2022-06-22||'Meer dan 1000 doden door aardbeving in Afghanistan'|| Een aardbeving met een kracht van 6,1 heeft in het oosten van Afghanistan aan vele honderden mensen het leven gekost. Volgens een staatspersbureau is het dodental opgelopen tot meer dan 1000. Meer dan 1500 mensen zouden gewond zijn geraakt. Het dodental zal mogelijk verder oplopen. Met afgelegen dorpen in de bergen is nog geen contact geweest en mogelijk liggen er nog mensen onder ingestorte huizen en gebouwen. De regering zet helikopters in om gewonden te redden en medische hulp te bieden. Informatie blijft schaars over de aardbeving nabij de Pakistaanse grens. Aardbevingen met deze kracht kunnen ernstige schade aanrichten in een gebied waar huizen en andere gebouwen slecht zijn gebouwd. Volgens het hoofd van de rampenbestrijdingsdienst van de Taliban-regering vielen de meeste slachtoffers in de oostelijke provincie Paktika. Er zijn ook doden gemeld in de nabijgelegen provincies Nangarhar en Khost. De aardbeving was op ongeveer 44 km van de stad Khost in de gelijknamige provincie. De beving, die op een diepte van 51 km was, werd tot in de Pakistaanse hoofdstad Islamabad gevoeld. Afghaanse media tonen beelden van ingestorte huizen en doden op de grond, bedekt met dekentjes. "Honderden landgenoten zijn omgekomen en tientallen huizen verwoest. We roepen alle hulporganisaties op onmiddellijk reddingsteams naar het gebied te sturen om een grotere ramp te voorkomen", reageerde een woordvoerder van de Taliban-regering. Met een helikopter zijn gewonden geëvacueerd: Afghanistan wordt geregeld getroffen door aardbevingen. In 2002 stierven zo'n duizend mensen in Noord-Afghanistan na een beving met een kracht van 6,1. De ramp is ook een test voor de Taliban-regering. Regeringsmedewerkers haastten zich na de beving per helikopter snel naar het gebied. Verdere hulpverlening zal waarschijnlijk moeizaam op gang komen, omdat veel internationale hulporganisaties na de machtsovername van de Taliban vorig jaar het land verlieten. Een groot deel van het land verkeert in armoede.||https://nos.nl/artikel/2433582-meer-dan-1000-doden-door-aardbeving-in-afghanistan
2022-06-22||Wekdienst 22/6: Trekkerprotest in Stroe • Allerlaatste concert van Rob de Nijs|| Goedemorgen! Naar schatting tussen de 20.000 en 30.000 boeren komen naar het Gelderse Stroe voor een protest tegen het stikstofbeleid van het kabinet. En in Israël stemt het parlement over een motie tot ontbinding, om nieuwe verkiezingen mogelijk te maken.  Het is vandaag zonnig en droog. De temperatuur loopt op naar 22 tot 24 graden in het noorden van het land en naar 25 tot 28 graden elders. Er waait vandaag een zwakke tot matige noordoostenwind. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Makelaars merken dat de huizenmarkt aan het veranderen is. Zij zien minder kijkers en de tijd van gigantische overbiedingen lijkt voorbij. Klushuizen lijken bijvoorbeeld in populariteit te dalen. Het Centraal Bureau voor de Statistiek ziet de prijzen van koopwoningen nog steeds hard stijgen, maar wel iets minder hard dan vorige maand. In mei waren bestaande koopwoningen 18,8 procent duurder dan een jaar eerder, terwijl de stijging in april nog op 19,7 procent uitkwam. Op de dag van het massale boerenprotest een portret van de 28-jarige Ilse. Ze verruilde een carrière op de Amsterdamse Zuidas en maakt nu ijs van de melk van haar honderd koeien op het voormalige eiland Wieringen. Ze snapt de noodzaak van verandering, maar ze schrok van de kabinetsplannen. "Ik was heel verdrietig", reageert ze. "Je maak ook iemands leven kapot."  Fijne woensdag!||https://nos.nl/artikel/2433577-wekdienst-22-6-trekkerprotest-in-stroe-allerlaatste-concert-van-rob-de-nijs
2022-06-22||Artsen spoedeisende hulp: 1000 patiënten overlijden jaarlijks door lange wachttijd|| Bijna duizend patiënten overlijden jaarlijks onnodig op de spoedeisende hulp (SEH) doordat ze lang moeten wachten. Dat zegt de Nederlandse Vereniging van Spoedeisende Hulpartsen (NVSHA), vooruitlopend op het debat in de Tweede Kamer over de arbeidsmarkt in de zorg op 6 juli. NVSHA-voorzitter en SEH-arts David Baden wijt de soms te lange wachttijden aan het tekort aan SEH-artsen en gespecialiseerde verpleegkundigen. "De tekorten leiden tot crowding - overmatige drukte - en tot SEH-stops waarbij patiënten tijdelijk niet terechtkunnen. Dat is belastend voor het personeel, maar ronduit gevaarlijk voor de patiënten." Hij wijst op recent Brits onderzoek naar het verband tussen het risico op overlijden en wachttijden op de SEH. Het is een omvangrijke studie waarin meer dan vijf miljoen patiënten zijn meegenomen. De conclusie is dat vier tot zes uur wachttijd leidt tot één extra sterfgeval per 191 patiënten. "En zes tot acht uur zelfs tot één extra sterfgeval per 82 patiënten", aldus Baden. De NVSHA heeft geïnventariseerd dat 24 procent van de patiënten die in Nederland op een SEH terechtkomen, langer moet wachten dan vier uur. Het gaat dan om ongeveer 180.000 patiënten per jaar. Op basis van het Britse onderzoek berekent Baden dat dit betekent dat jaarlijks 940 mensen overlijden na een SEH-opname doordat ze te lang moesten wachten. Een belangrijke oorzaak zijn de personeelstekorten in de zorg. Dus ook bij de huisarts, wijkzorg en verpleegafdelingen. Als mensen bijvoorbeeld in de avonduren niet bij de huisarts terechtkunnen, omdat die ook overvraagd wordt, komen ze vaak onnodig terecht op de SEH. Grote drukte kan dan het gevolg zijn, wat weer stress veroorzaakt bij het medisch personeel. "Laten we voorkomen dat door moeilijke en zware werkomstandigheden er een uitstroom van gespecialiseerde SEH-artsen en verpleegkundigen plaatsvindt", zegt Baden. Op dit moment is het niet mogelijk dat op elke spoedeisende hulp op elk moment van de dag een SEH-arts aanwezig is. Volgens Baden zijn er ongeveer 600 gespecialiseerde artsen voor de spoedeisende hulp. "Er zijn minimaal 1200 artsen nodig om de bezetting enigszins rond te krijgen." Nu zijn er voor jonge artsen veertig opleidingsplaatsen per jaar om zich te specialiseren als SEH-arts. Volgens Baden moet dat aantal verdubbeld worden. "Het mes snijdt aan twee kanten. De beschikbaarheid van voldoende SEH-artsen waarborgt voor patiënten dag en nacht bereikbare, adequate acute zorg, en voor medici blijft het vak aantrekkelijk door het verlagen van de werkdruk."||https://nos.nl/artikel/2433572-artsen-spoedeisende-hulp-1000-patienten-overlijden-jaarlijks-door-lange-wachttijd
2022-06-22||Prijzen koopwoningen stijgen flink door, 'maar de markt wordt grilliger'|| De prijzen van koopwoningen stijgen nog steeds hard, maar volgens het Centraal Bureau voor de Statistiek (CBS) wel iets minder hard dan vorige maand. In mei waren bestaande koopwoningen 18,8 procent duurder dan een jaar eerder, terwijl de stijging in april nog op 19,7 procent uitkwam. Makelaars merken wel dat de markt aan het veranderen is. Zij zien minder kijkers en de tijd van gigantische overbiedingen lijkt voorbij. "Een paar maanden geleden stond de telefoon hier nog roodgloeiend en joegen mensen op een plekje in de agenda", zegt Dagmar Daae, van Molenbeek Makelaars in Utrecht. "Nu is de tweede kijkdag voor sommige huizen niet eens vol te krijgen." Volgens Makelaarsland, dat kantoren heeft in tientallen steden, komen er nu bijna tien kijkers op een woning af. Vorig jaar waren dat er in dezelfde periode gemiddeld bijna veertien:  "Wij merken ook de verandering, maar er is nog geen enorme omslag", zegt Steven Lagerweij van makelaarsgroep Vivantus, die in dertig steden kantoren heeft. "Er zijn iets minder bezichtigingen en biedingen per woning. Maar als je het vergelijkt met een paar jaar terug, is het nog steeds een zeer gekke markt." Waar huizen tot voor kort als warme broodjes over de toonbank gingen, is het nu weer meer van belang welk broodje precies verkocht wordt. Klushuizen lijken bijvoorbeeld in populariteit te dalen. "Woningen die veel onderhoud of renovatie nodig hebben, worden bij ons minder bezichtigd. Want een aannemer is moeilijk te vinden en erg duur", zegt Erwin Broersma van BMV Makelaars, werkzaam in Arnhem. "Bij instapklare huizen zie ik dit niet, daar krijg ik nog steeds forse overbiedingen." Het gemiddeld aantal biedingen per huis is volgens Makelaarsland gedaald: Dat ziet ook Daae in Utrecht: "Bij een leuk huis met VT Wonen-look merk je helemaal niets van een mindere woningmarkt. Bij eengezinswoningen ook niet, daar is bij ons net nog een ton op een huis overboden. Je kan dus niet zeggen dat alles terugloopt. Je merkt vooral dat de markt grilliger is geworden." In een grillige markt kan het soms gek lopen. "Laatst vielen de bezichtigingen bij een huis echt tegen, er kwam geen enkele bieding uit", zegt Lagerweij. "We hebben een nieuwe kijkdag georganiseerd en toen gingen toch twee mensen tegen elkaar opbieden. Het huis is alsnog boven de vraagprijs verkocht." Makelaars zien dat mensen door de onrust op de woningmarkt sneller hun huis te koop zetten. Dat komt vooral door de snel stijgende hypotheekrente, die ertoe leidt dat potentiële kopers minder kunnen lenen en de maandlasten stijgen. Ook is er veel onzekerheid op de markt door de oorlog in Oekraïne en de oplopende inflatie. En dat maakt bijvoorbeeld mensen die volgend jaar pas hun nieuwbouwwoning kunnen betrekken zenuwachtig, zien makelaars. "Je ziet paniekvoetbal onder verkopers. Ze denken: nu is de markt goed, dus ik moet snel verkopen. Mensen gaan dan even tijdelijk ergens anders wonen om goed te kunnen cashen", zegt Daae. Voor verkopers is de teleurstelling groot als de adviesprijs van de makelaar wat tegenvalt. "Waar we voorheen wel eens adviseerden om 25.000 euro meer te vragen, passen we daar nu mee op", zegt Daae. "Je merkt dat sommige verkopers aan meer hadden gedacht, of toch een hogere vraagprijs willen", zegt ook Broersma. "Met beide benen op de grond blijven is voor sommige opdrachtgevers lastig." Ook bij overbiedingen zijn er teleurstellingen: "150.000 euro over de vraagprijs was het nieuwe normaal", zegt Daae. Nu moet je weer blij zijn met 50.000 euro. Dat is soms zuur voor verkopers, want zij denken: de buren hebben een enorm bedrag erop gekregen en wij willen dat ook." Hoe de huizenmarkt zich ook verder ontwikkelt, veel makelaars kijken uit naar een rustigere huizenmarkt: "Voor mij als makelaar wordt het vak daardoor weer wat aantrekkelijker", zegt Daae. "Het was de afgelopen jaren lopendebandwerk. Nu wordt het hopelijk weer iets meer makelen."||https://nos.nl/artikel/2433570-prijzen-koopwoningen-stijgen-flink-door-maar-de-markt-wordt-grilliger
2022-06-22||Protesten in Ecuador steeds gewelddadiger|| In de Ecuadoraanse hoofdstad Quito zijn protesten uitgelopen op een gewelddadigheden tussen betogers en de politie. Het kantoor van de openbaar aanklager werd belaagd en er zou geprobeerd zijn om het huis van de minister van Cultuur te bezetten. De politie zette traangas in en nam brandbommen, schilden en speren in beslag. Het Franse persbureau AFP meldt dat er een dode is gevallen bij de protesten. In het land protesteren en staken inheemse groepen al ruim een week, onder meer vanwege de stijgende brandstofprijzen. Ook eisen ze eerlijke prijzen voor landbouwproducten, het opschorten van individuele schulden, minder mijnbouw en oliewinning en meer zelfbeschikking en geld voor onderwijs. Ze werpen blokkades op waardoor er grote voedseltekorten dreigen te ontstaan in onder meer Quito. Ook ontstaan op sommige plekken brandstoftekorten. Betogers zijn olievelden binnengedrongen, waardoor bedrijven stil zijn komen te liggen. De minister van Defensie, Luis Lara, waarschuwde op televisie dat het leger de ontwikkelingen met grote zorg in de gaten houdt. Volgens hem worden sociale protesten gekaapt door kwaadwillende groeperingen. "Dit is een moedwillige poging om met geweld de democratie en democratische instituties te beschadigen." Op beelden van lokale media is te zien dat het kantoor van de openbaar aanklager is beschadigd. Functionarissen zouden de hulp hebben ingeroepen van de politie en het leger. In allerhaast zouden ze gevoelige informatie hebben verplaatst, om te voorkomen dat justitiële onderzoeken in gevaar komen. Onder meer een groep universiteiten, de katholieke kerk en vertegenwoordigers van de VN en de Organisatie van Amerikaanse Staten hebben de regering en belangenorganisaties van inheemse groepen opgeroepen met elkaar in gesprek te gaan. Tot op heden is dat overleg nog niet van de grond gekomen. Een van de leider van de protestbeweging zegt dat de overheid eerst ordetroepen moet terugtrekken. ||https://nos.nl/artikel/2433569-protesten-in-ecuador-steeds-gewelddadiger
2022-06-22||Verdachte in martelcontainer-zaak overleden|| Een van de hoofdverdachten in de geruchtmakende zaak rond de martelcontainers in Wouwse Plantage is overleden. Het gaat om Robin van O. (41), bevestigt zijn advocaat aan persbureau ANP na berichtgeving in Het Parool. Hij leed al lange tijd aan een agressieve vorm van kanker. O. werd gezien als 'hoofdaannemer' van de gebouwde containers. De zaak tegen van O. werd in december al uitgesteld omdat hij te ziek was om bij zijn rechtszaken aanwezig te zijn. Nu hij is overleden, wordt de strafzaak tegen hem per direct stopgezet, zegt zijn advocaat. Roger P., alias Piet Costa, is de andere hoofdverdachte. Hij wordt gezien als de opdrachtgever voor het bouwen van de martelcontainers en kreeg in mei 33 maanden cel opgelegd. Dat was de maximale straf omdat P. dit jaar al tot 15 jaar cel was veroordeeld voor internationale cocaïnehandel. Voor beide zaken kon hij in totaal maximaal zeventien jaar en negen maanden cel opgelegd krijgen, vanwege een specifieke juridische bepaling. De nu overleden Robin van O. was ook verdachte in de cocaïnehandel-zaak. Met P. stonden nog elf anderen terecht. Op één verdachte na kregen zij allemaal celstraffen opgelegd, variërend van 1 tot 9 jaar. De groep maakte zich volgens de rechtbank schuldig aan verschillende misdrijven, variërend van witwassen tot aan het voorbereiden van ontvoeringen en martelpraktijken. De verdachten hadden het plan om in de loods in Wouwse Plantage ontvoerde criminele tegenstanders op te sluiten. In totaal werden in de zomer van 2020 zeven zeecontainers aangetroffen, omgebouwd tot gevangeniscellen. De containers waren geluiddicht gemaakt en van binnen afgeplakt met warmte-isolerend folie. Een daarvan was ingericht als martelkamer, inclusief een tandartsstoel waarop slachtoffers konden worden vastgebonden. Deze beelden van de martelcontainers gaf de politie destijds vrij:||https://nos.nl/artikel/2433568-verdachte-in-martelcontainer-zaak-overleden
2022-06-22||Bill Cosby in civiele zaak schuldig bevonden aan misbruik minderjarige|| Een jury in Californië heeft Bill Cosby schuldig bevonden aan seksueel misbruik van een minderjarige in 1975. Het gaat om een civiele zaak. Het slachtoffer, Judy Huth, krijgt een schadevergoeding van een half miljoen dollar voor de emotionele schade die ze heeft opgelopen. Huth vertelde dat ze destijds samen met een vriendin was uitgenodigd door de komiek op de Playboy Mansion. Zij was toen 16 jaar, Cosby 37. De jury acht bewezen dat Cosby, inmiddels 84, haar dwong tot seksuele handelingen. Cosby, die niet in de rechtszaal verscheen, ontkent. Hij legde jaren geleden wel een verklaring af in een video, die aan de jury werd vertoond. Cosby kan zich Huth naar eigen zeggen niet herinneren en omdat zij destijds minderjarig was kan het niet gebeurd zijn, is zijn redenering. De zaak tegen Cosby liep sinds 2014. Huth vertelde dat haar zoon in dat jaar ongeveer dezelfde leeftijd had als zij toen het misbruik plaatsvond. Dat, en het feit dat meer vrouwen Cosby beschuldigden, bracht bij haar herinneringen terug aan het misbruik en daarom begon ze alsnog een zaak. De uitspraak volgt elf maanden nadat Cosby werd vrijgelaten uit een gevangenis nadat de hoogste rechter van Pennsylvania aanklachten wegens seksueel misbruik had verworpen.||https://nos.nl/artikel/2433567-bill-cosby-in-civiele-zaak-schuldig-bevonden-aan-misbruik-minderjarige
