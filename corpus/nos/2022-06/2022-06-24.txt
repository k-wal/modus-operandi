2022-06-24||Man dringt woning Kamerlid Van Haga binnen: 'Geweldig intimiderend'|| Een man is gistermiddag het woonhuis van Tweede Kamerlid Wybren van Haga binnengedrongen, toen de politicus in Den Haag bij het stikstofdebat was. Van Haga, die het voorval "geweldig intimiderend" noemt, heeft aangifte gedaan. De politie kon dat vanavond niet bevestigen. Tegen het AD bevestigt een woordvoerder van de Tweede Kamer wel dat de beveiligingsafdeling van het parlement Van Haga bij zijn aangifte ondersteunt. "Het is heel intimiderend en bedreigend dat iemand zich met geweld toegang verschaft tot je huis", zegt Van Haga tegen de NOS. Op het moment van het incident waren zijn vrouw en dochter thuis. Ook waren er drie installateurs in de woning aanwezig om een alarmsysteem aan te leggen. "We hebben geluk gehad dat die installateurs er waren", zegt de politicus. "Zij hebben die man eruit gegooid en de politie gebeld." Volgens Van Haga, die vorig jaar de partij BVNL oprichtte, schreeuwde de indringer zijn naam. "'Waar is Van Haga?' riep hij. Hij was verward, had het ook over een mitrailleur en een schaakbord." Volgens Van Haga is het Team Bedreigde Politici van de politie Den Haag op de hoogte van het incident. Toen de man de woning van de politicus binnendrong, zat Van Haga in de plenaire zaal van de Tweede Kamer. Daar vroeg hij kort daarna aandacht voor het incident, door Kamerleden te wijzen op het gevaar van scherpe taal. "Alle fractievoorzitters krijgen nu alarmsystemen en hun huizen worden beveiligd. Het is natuurlijk niet zo dat het direct gelinkt kan worden en ik weet dat we over en weer elkaar de maat nemen, maar we moeten hiermee stoppen, want dit gaat echt veel te ver", zei Van Haga in de Kamer. Hij noemde in dit verband onder meer een opmerking van GroenLinks-leider Klaver, die kort daarvoor uitspraken van BBB-leider Van der Plas "vergif" had genoemd. "Over en weer zijn er natuurlijk allerlei dingen die worden gezegd, maar ik wil hier nog een keer benadrukken dat dit heel gevaarlijk is." Klaver reageerde direct door te zeggen dat hij het verschrikkelijk vindt wat Van Haga's gezin is overkomen. "We hebben helaas allemaal met bedreigingen te maken. Ik probeer daar zelf zo min mogelijk over te spreken maar ik weet wat de impact is van dit soort dingen die bij je huis gebeuren. Ik kan alleen maar zeggen: heel veel sterkte." Ook andere Kamerleden, onder meer D66-fractievoorzitter Paternotte en CU-leider Segers, veroordelen het incident op Twitter. Segers spreekt van een goede oproep van Van Haga "om te stoppen met die lelijke, persoonlijke aanvallen".||https://nos.nl/artikel/2433971-man-dringt-woning-kamerlid-van-haga-binnen-geweldig-intimiderend
2022-06-24||Krimp Schiphol: 'Historisch maar nog niet genoeg'|| De luchtvaartindustrie reageert geschrokken en fel op de plannen van het kabinet om het maximumaantal vluchten op Schiphol te verlagen. Vanaf eind 2023 mag de luchthaven niet meer dan 440.000 vluchten per jaar uitvoeren, 60.000 minder dan nu het geval is. Milieuorganisaties en omwonenden vinden juist dat de plannen van het kabinet niet ver genoeg gaan. Het is voor het eerst dat het mes wordt gezet in het aantal vluchten op Schiphol. 440.000 starts en landingen ligt ongeveer op het niveau van 2014. Ook het besluit van het kabinet om over twee jaar pas te kijken of Lelystad Airport opengaat, maakt veel reacties los. KLM voelt zich overvallen door het voornemen om Schiphol te laten krimpen en vreest dat het voortbestaan van zijn netwerk in het geding komt. De grootste gebruiker van de luchthaven noemt plan dramatisch: "De hubfunctie van KLM en Schiphol wordt hierdoor sterk ondermijnd." Volgens de luchtvaartmaatschappij wordt de stikstofproblematiek in Nederland "hiermee totaal niet opgelost omdat de luchtvaart verantwoordelijk is voor slechts 1 procent van de stikstof." Schiphol zegt in een reactie dat het als opdracht heeft Nederland te verbinden met de wereld en tegelijk Schiphol stiller en schoner te maken. "Schiphol is niet voor groei om de groei, maar ook niet voor krimp om de krimp." Volgens de luchthaven leiden de plannen tot grote onzekerheid. Daarom wil Schiphol samen met de luchtvaartmaatschappijen nog het overleg aangaan met het kabinet. Schiphol noemt het verder "teleurstellend" dat een besluit over Lelystad Airport zoals het er nu naar uitziet pas in 2024 wordt genomen. "Wij hopen dat dit eerder kan." Ook Barin, de branchevereniging van luchtvaartmaatschappijen op Schiphol, reageert verbaasd en teleurgesteld. Volgens voorzitter Fruitema is het plan nooit besproken met de sector en is het in strijd met het coalitieakkoord en de Luchtvaartnota 2020-2050. "Het lijkt er sterk op dat het kabinet bewust bezig is de luchtvaart de nek om te draaien en daarmee Nederland het lelijke eendje van Europa te maken. Er wordt met vuur gespeeld." Milieuactivisten reageren enigszins tevreden. "Dit is een historisch besluit. Er wordt voor het eerst gekozen voor minder vluchten, wat goed is voor het klimaat, de natuur en geluidsoverlast," zegt Dewi Zloch, luchtvaartexpert bij Greenpeace Nederland. Wel vindt Greenpeace een maximum van 440.000 nog steeds veel te hoog. "Dat aantal is zeker niet in lijn met het klimaatakkoord van Parijs. Er moet een volledig klimaatplan komen tussen Schiphol en de overheid om dat te veranderen", zegt Zloch. De Omgevingsraad Schiphol, die omwonenden representeert, sluit zich aan bij de conclusie dat dit een goede stap is maar dat het aantal vluchten nog verder omlaag moet. Ook over het uitstellen van het besluit over de luchthaven van Lelystad is Zloch kritisch. "Ze schuiven een moeilijk besluit gewoon vooruit. Maar ook over twee jaar kan het helemaal niet open. Ze hadden dat beter nu al kunnen laten weten." Werkgeversorganisatie VNO-NCW zegt ook te vinden dat emissies sneller omlaag moeten en dat geluidsoverlast sneller gereduceerd moet worden. "Maar we zijn echt geschrokken van het besluit om Schiphol te laten krimpen", aldus voorzitter Ingrid Thijssen. Thijssen vreest voor het wereldwijde netwerk van rechtstreekse vluchten van Schiphol. "Daar zet je de bijl in. Dat is een van de weinige dingen die Nederland nog aantrekkelijk maakt voor ondernemers, om hier te blijven, om hier te verduurzamen of om hier te komen." Ook Christiaan Behrens, onderzoeker bij SEO Economisch Onderzoek, noemt het belang van de hub-functie van Schiphol, maar geeft aan dat er nog veel onzeker is. "Het effect op de economie hangt heel erg af van hoe de luchtvaartmaatschappijen invulling gaan geven aan deze maatregel, bijvoorbeeld welke reizigers en bestemmingen ze zullen prioriteren."||https://nos.nl/artikel/2433968-krimp-schiphol-historisch-maar-nog-niet-genoeg
2022-06-24||Geen vacatures voor stikstofexperts, ondanks tekort aan stikstofexperts|| Stikstofexperts die het ministerie van Infrastructuur en Waterstaat uit de brand willen helpen, zullen een open sollicitatie moeten sturen. Het ministerie dat gisteravond zelf de alarmbel luidde over het tekort aan mensen die stikstofberekeningen kunnen maken, werft op dit moment niet actief stikstofexperts. Ook Rijkswaterstaat, onderdeel van het ministerie, kampt met een tekort, maar ook daar is tussen de 91 openstaande vacatures geen vacature voor een stikstofexpert te vinden. De gevolgen van het tekort aan gespecialiseerde krachten zijn groot. Minister Harbers maakte gisteren bekend dat veertien infrastructurele projecten vertraging oplopen, doordat er niet genoeg mensen zijn die de verplichte stikstofberekeningen kunnen maken. Het probleem speelt al langer. Volgens een woordvoerder van het ministerie zijn er recent nog twee mensen aangenomen, die nu worden ingewerkt. "We kunnen niet heel veel mensen tegelijk opleiden, want ook dat vraagt capaciteit." Dat is volgens haar de reden dat de vacature op dit moment offline is gehaald. Hoewel: "Als mensen die de berekeningen kunnen maken voor ons willen werken, nodig ik ze uit om zeker wel te solliciteren." Een woordvoerder van Rijkswaterstaat zegt dat ook daar een vacature voor zo'n functie eerder dit jaar offline is gehaald. "We hebben toen wel enkele mensen aangenomen, maar er kwam erg weinig respons op. Naar aanleiding daarvan is besloten de experts intern op te leiden." Ook bij het ministerie worden nu intern mensen opgeleid. Het werpt de vraag op of er niet gewoon te laat is geanticipeerd op het huidige tekort aan mensen en of niet veel eerder ambtenaren intern tot stikstofexpert konden worden opgeleid. Maar volgens het ministerie is men op tijd begonnen met werven. "Pas vorig jaar zijn onze regels over stikstofberekeningen aangepast, waardoor nu veel meer berekeningen moeten worden gemaakt. Daarna hebben we alles gedaan om zo snel mogelijk experts binnen te krijgen."||https://nos.nl/artikel/2433967-geen-vacatures-voor-stikstofexperts-ondanks-tekort-aan-stikstofexperts
2022-06-24||Prins Charles uit verdriet over slavernij: 'Pijnlijkste periode uit ons verleden'|| De Britse kroonprins Charles heeft tijdens een bezoek aan Rwanda gezegd het slavernijverleden te betreuren. De prins noemde het in een speech voor leiders van het Gemenebest van Naties "de pijnlijkste periode uit onze geschiedenis". Charles zei in de Rwandese hoofdstad Kigali dat hij het moeilijk vindt om "de diepten van zijn persoonlijke verdriet" over het slavernijverleden in woorden uit te drukken. Het potentieel van het Gemenebest kan volgens Charles alleen worden gerealiseerd als de fouten die "ons verleden hebben gevormd" worden erkend. Charles voegde eraan toe dat het aan de naties in het Gemenebest, voorheen het Britse Gemenebest, is om te beslissen of ze monarchie onder koningin Elizabeth willen blijven of een republiek worden. "Ik wil opnieuw duidelijk maken dat elk lid zelf beslist over zijn constitutionele regeling, als republiek of monarchie", zei hij. "Het voordeel van een lang leven is dat ik de ervaring heb dat dit soort regelingen rustig en zonder rancune kan veranderen", besloot de 73-jarige Britse kroonprins. Charles sprak in Kigali ook met de Britse premier Johnson. De twee vertegenwoordigden het Verenigd Koninkrijk op de bijeenkomst van de 54 landen van het Gemenebest, waarvan koningin Elizabeth het hoofd is. Het gesprek tussen de twee kwam niet lang nadat Charles zich kritisch zou hebben uitgelaten over het Rwanda-asielplan. Het VK wil asielzoekers naar Rwanda sturen om hen daar hun asielprocedure te laten afwachten. De toekomstige koning zou het plan in privékringen "verschrikkelijk" hebben genoemd. De premier wilde niets zeggen over wat hij met Charles besproken had. Hij zei alleen dat het een plezierig gesprek was geweest. Johnson wilde ook niet zeggen of Rwanda de beloofde 120 miljoen pond heeft gekregen voor de deelname aan het omstreden asielplan. Wel zei hij ervan overtuigd te zijn dat het plan "waar voor zijn geld zal opleveren". De top van Gemenebest-leiders ging in 2020 en 2021 niet door vanwege de coronapandemie en was in totaal al vier jaar niet gehouden.||https://nos.nl/artikel/2433966-prins-charles-uit-verdriet-over-slavernij-pijnlijkste-periode-uit-ons-verleden
2022-06-24||Burgemeester Mykolajiv raadt inwoners aan te vluchten • Zorgen over kerncentrale Zaporizja|| Gepensioneerd militair 'Tor' - zijn oorlogsnaam - vecht sinds de eerste dag van de oorlog mee in het Oekraïense leger. Hij is commandant van het 226e bataljon van de territoriale verdediging van de stad Charkov. Verslaggever David Jan Godfroid maakte een reportage vanuit de loopgraven waarvandaan 'Tor' opereert. "Zolang de oorlog doorgaat hebben we geen verlof", zegt hij: Burgemeester Senkevytsj van Mykolajiv roept "iedereen die in leven wil blijven" op om de Zuid-Oekraïense stad te verlaten. In een interview met Radio Svoboda noemt hij de huidige situatie in de stad erg slecht. "We worden elke dag beschoten." Volgens de burgemeester verblijven zo'n 230.000 inwoners van Mykolajiv nog altijd in de stad, van de 480.000 die er voor de oorlog woonden. De stad, die strategisch ligt tussen Odessa en Cherson aan de Zwarte Zeekust, lag maandenlang onder vuur door Russische artillerie. Het was een van de eerste Oekraïense steden die Russische troepen aanvielen sinds de invasie op 24 februari begon. De afgelopen periode verplaatste Moskou steeds meer troepen van het gebied rond Mykolajiv naar de Donbas in het oosten. Maar het is nog steeds gevaarlijk in de stad, zei burgemeester Senkevytsj woensdag al op de nationale televisie. Volgens de ministers van Buitenlandse Zaken van de G7-landen is Rusland schuldig aan de toenemende voedselonzekerheid. In een gezamenlijke verklaring schrijven ze dat de oorlog in Oekraïne de wereldwijde voedselcrisis verergert, onder meer door de Russische blokkades op de Zwarte Zee. Daardoor loopt de graanexport vanuit Oekraïne vast. De ministers van Canada, Frankrijk, Duitsland, Italië, Japan, het Verenigd Koninkrijk en de Verenigde Staten en een EU-vertegenwoordiger roepen Moskou in de verklaring onder meer op om de Oekraïense havens aan de Zwarte Zee te deblokkeren. Zelf stelt het Kremlin nog altijd dat de blokkades het gevolg zijn van de westerse sancties tegen Rusland. President Poetin sprak vandaag van "hysterie": volgens hem worden de gevolgen van het stopzetten van het Oekraïense graantransport "opgeblazen". Volgens Poetin is de hoeveelheid graan die nu is geblokkeerd niet voldoende om het wereldwijde probleem op te lossen. Rusland kan op zijn beurt wel grote hoeveelheden graan aan de internationale markt leveren, aldus de president, maar dat wordt door het Westen bemoeilijkt. De G7-ministers doen het Russische perspectief af als "desinformatie". Ze benadrukken dat de westerse sancties niet zijn gericht op voedselproducten, maar tegen personen en organisaties. Zondag komen de leiders van de G7-landen bij elkaar voor een top in het Zuid-Duitse kuurhotel Schloss Elmau, in de Beierse Alpen. De G7-ministers van Buitenlandse Zaken spraken elkaar vandaag over onder meer de voorbereidingen en veiligheidsmaatregelen rond die top. Het Internationaal Agentschap voor Atoomenergie (IAEA) maakt zich steeds meer zorgen over de Zuid-Oekraïense kerncentrale Zaporizja, die sinds begin maart in handen is van de Russen. Volgens IAEA-directeur Rafael Grossi verslechteren de arbeidsomstandigheden van de Oekraïense werknemers daar snel. Hij spreekt van een onhoudbare situatie. "Oekraïens personeel moet de kerncentrale onder extreem stressvolle omstandigheden bestieren." Medewerkers van de internationale nucleaire waakhond moeten zo snel mogelijk naar de kerncentrale afreizen voor "essentiële" veiligheidscontroles, aldus Grossi. Weliswaar slaagde het IAEA er eerder deze maand in om de internetverbinding met Zaporizja te herstellen, zodat de waakhond op afstand nucleaire gegevens kan controleren, maar Grossi benadrukt dat sommige controles echt op locatie moeten plaatsvinden. Anders komt de veiligheid in gevaar, zegt hij. De kerncentrale van Zaporizja, een van de vijf in Oekraïne, is de grootste nog werkende centrale van Europa. Vorige maand leken de Russen verdreven uit de omgeving van Charkov, maar vanochtend werd de stad weer bestookt met artillerie. Ook uit het begin van de oorlog is er nog genoeg schade en wapentuig op te ruimen: een 500 kilogram zware Russische bom ligt al maanden op de bovenste verdieping van een dak van een flat in de stad. De bom werd eerder al onschadelijk gemaakt. Kijk mee hoe medewerkers van het ministerie van Noodsituaties de bom weghalen: Joost Schellevis, een van de redacteuren bij NOS osint (open source intelligence), legt uit hoe we omgaan met beelden van de oorlog. Hoe onderzoeken we die? Wat laten we zien? En wat niet? Eigenlijk hadden dit weekend duizenden lhbti'ers in Kiev mee willen lopen in de Pride-mars, maar door de oorlog is de tiende editie van de Pride verplaatst naar Warschau. Veel Oekraïense lhbti'ers zijn met hun hoofd ergens anders: ze vechten aan het front in het oosten of zuiden van het land. De NOS sprak met twee van hen: Duitsland overweegt om gasleiding Nord Stream 2 open te knippen en aan te sluiten op een mobiele LNG-terminal op zee. Dat meldt tijdschrift Der Spiegel op gezag van bronnen binnen het ministerie van Economische Zaken. De al voltooide pijpleiding had binnenkort gas vanuit Rusland naar Duitsland en de rest van de EU moeten vervoeren, maar ligt stil sinds de Russische inval in Oekraïne. Duitsland kampt met een tekort aan gas doordat Rusland sinds enkele weken veel minder aanvoert: nog maar 40 procent van de normale hoeveelheid komt nu het land binnen. Volgens Duitsland is dat wraak voor de Duitse hulp aan Oekraïne. Rusland houdt het op technische problemen. LNG (vloeibaar gas) vanuit andere landen zou dat tekort kunnen compenseren, maar er is nog geen passende infrastructuur om dat in de vereiste hoeveelheid in het Duitse gasnetwerk te krijgen. Volgens de ambtenaren is Nord Stream 2 daarvoor heel geschikt: het is aangesloten op een compleet distributienetwerk op land, waarmee bijvoorbeeld ook de zware industrie in het Zuid-Duitse Beieren van gas kan worden voorzien. Er zijn nog genoeg obstakels, schrijft Der Spiegel: het 'openknippen' van Nord Stream 2 kan milieuschade veroorzaken en het is onduidelijk wie eigenaar is van de leiding nu het Zwitserse moederbedrijf failliet is. De voornaamste vrees is dat Poetin met gelijke munt gaat terugbetalen, bijvoorbeeld door Duitse bedrijven in Rusland te onteigenen. Bij een aanslag in de bezette Oekraïense regio Cherson is de hoge bestuurder Dmytryja Savloetsjenko omgekomen. Hij was door de Russen aangesteld. Dat melden zowel het Russische persbureau TASS als het Oekraïense parlementslid Oleksi Hontsjarenko. Savloetsjenko werd getroffen door een autobom, die volgens TASS ook een andere auto deed ontploffen. Over andere slachtoffers is niets bekend. Savloetsjenko bestuurde namens de Russen het lokale departement voor Jeugd, Familie en Sport. Volgens Ruslandkenner Hubert Smeets zal het zeker niet de laatste collaborateur zijn die getroffen wordt door een aanslag: De miljoenenstad Charkov, gelegen nabij de noordoostelijke grens met Rusland, is weer in bereik van Russische artillerie. Dat meldt NOS-verslaggever David Jan Godfroid via Twitter vanuit Charkov. Russische troepen werden vorige maand teruggedrongen rond de stad, volgens Oekraïne tientallen kilometers. Maar ze zijn nu vermoedelijk weer dicht genaderd, zegt Godfroid. Zo dicht dat artillerievuur de stad weer kan raken. Over schade of slachtoffers is nog niets bekend: Inwoners van het Groningse dorp Leens hebben hun gemeente gevraagd of vijf Oekraïense gezinnen langer in het dorp kunnen blijven dan gepland. De gezinnen zijn in april ondergebracht in Leens en zouden over enkele weken weer moeten verhuizen, maar verschillende organisaties in het dorp vinden dat onnodig en stressvol voor de gezinnen, zo meldt RTV Noord. De gezinnen kwamen uit Warffum, waar ze in april moesten vertrekken uit zorginstelling Warfheem. De woningen in Leens waren een tijdelijke oplossing, maar de organisaties hopen dat er gezocht kan worden naar een permanente woonplek in het dorp. "We zijn een prachtige ruime gemeente, die meer zou moeten kunnen bieden dan vluchtelingen verplaatsen van dorp naar dorp met alle gevolgen daarvan", aldus de kerken en ondernemers die oproepen om de beslissing te herzien. Oekraïense troepen zullen zich moeten terugtrekken uit de belegerde stad Severodonetsk. Dat heeft gouverneur Serhi Hajdaj van de regio Loegansk op tv bekendgemaakt. "In dezelfde posities blijven, alleen maar om maandenlang aan gort geschoten te worden, slaat nergens op." Na wekenlange gevechten is de stad in de oostelijke Oekraïense regio grotendeels in handen van Russische troepen. Russen namen afgelopen nacht ook het nabij Severodonetsk gelegen dorpje Mykolajivka in, schreef Hajdaj eerder vandaag via Telegram. Dat ligt aan een belangrijke snelweg richting Lysytsjansk, de enige stad in de regio die nog volledig in Oekraïense handen is. Premier Rutte zegt dat het "niet te voorspellen" is wanneer Oekraïne echt lid zal zijn van de Europese Unie. Gisteren stemden de Europese leiders in met het kandidaat-lidmaatschap voor Oekraïne en Moldavië. "Ze waren natuurlijk heel bij", zei Rutte na afloop. "Je merkt dat die landen het echt wel beschouwen als een belangrijke steun in de rug." Volgens de premier hangt het ook "echt" van de twee landen af wanneer ze lid worden. Oekraïne en Moldavië moeten aan allerlei voorwaarden voldoen voordat de eigenlijke onderhandelingen over toetreding kunnen beginnen. Oekraïne moet bijvoorbeeld meer doen tegen corruptie. Volgens Rutte zal een grotere Europese Unie ertoe leiden dat het besluitvormingsproces eenvoudiger moet worden. "Bijvoorbeeld op zaken als opleggen van sancties, pleit Nederland voor het opheffen van het vetorecht. Maar dat vraagt om unanimiteit. Dat is niet zomaar gebeurd." Zo reageerde de Oekraïense president Zelensky op het kandidaat-lidmaatschap voor de EU, in een videoboodschap in de late avond. Hij noemt het een "overwinning" voor zijn land: Goedemorgen en van harte welkom in het liveblog over de oorlog in Oekraïne van vrijdag 24 juni. Het blog van gisteren teruglezen? Dat kan hier.||https://nos.nl/liveblog/2433854-burgemeester-mykolajiv-raadt-inwoners-aan-te-vluchten-zorgen-over-kerncentrale-zaporizja
2022-06-24||Boerenprotesten door het hele land, ook bij op- en afritten van snelwegen || Op meerdere plekken in het land zijn boerenprotesten geweest. Landbouwvoertuigen stonden onder meer bij op- en afritten van verschillende snelwegen. Het ging onder meer om de A67 bij Hapert (Noord-Brabant) en Sevenum (Limburg), de A2 bij Best (Noord-Brabant) en de A30 bij Lunteren (Gelderland). Op andere plekken stonden boeren langs de weg of op een viaduct. De boeren hebben de opritten niet geblokkeerd, zegt een woordvoerder van de politie Oost-Brabant. "Als ze dat wel doen, zullen we ingrijpen." Volgens haar verliep de actie gemoedelijk. Ook in de regio Oost-Nederland ging om "slechts enkele trekkers per locatie", zegt een woordvoerder van dat korps. Op sommige plekken stonden landbouwvoertuigen op de vluchtstrook. De politie wijst erop dat dat een gevaarlijke situatie kan opleveren. De politiewoordvoerder zegt dat het boerenprotest van 19.30 uur tot 20.00 uur zou duren, maar op meerdere plekken bleven groepen met boeren daarna staan.  In de woonplaats van minister Van der Wal van Natuur en Stikstof zijn door onbekenden hooibalen op de weg geplaatst. Dat is gedaan in de straat waar Van der Wal woont. De hooibalen worden door de gemeente weggehaald, zegt de politie. Woensdag was er een landelijke actiedag in Stroe tegen de plannen van het kabinet om de stikstofuitstoot in het land omlaag te brengen. Veel boeren reden daarnaartoe met een trekker over de snelweg, hoewel dat verboden is. Dat leidde tot wegafzettingen, lange files en onveilige situaties. Zo reden bij Drachten trekkers tegen het verkeer in en bij Ede raakten drie mensen gewond bij een ongeluk tussen een trekker en een vrachtwagen.||https://nos.nl/artikel/2433958-boerenprotesten-door-het-hele-land-ook-bij-op-en-afritten-van-snelwegen
2022-06-24||'Tor' pakte na zijn pensioen de wapens weer op om tegen de Russen te vechten|| Een Joodse, Russischsprekende Oekraïner en een zoon van Charkov. Zo omschrijft hij zichzelf; 'Tor', commandant van het 226e bataljon van de territoriale verdediging van de tweede stad van Oekraïne. Gepensioneerd militair 'Tor' vecht sinds de eerste dag van de oorlog zonder ook maar een dag onderbreking. "Zolang de oorlog doorgaat hebben we geen verlof", zegt hij in een loopgraaf in de tweede verdedigingslinie bij Charkov, waar hij ons mee naartoe heeft genomen. Een kilometer of twee, drie verderop exploderen Russische artilleriegranaten. "Ze gebruiken dezelfde tactiek en strategie als in 1943", legt Tor uit. Eerst zware artilleriebeschietingen om de fortificaties te vernietigen. En als alles kapot is of beschadigd, sturen ze infanterie. De Russen gebruiken volgens hem geen moderne oorlogstactieken. "Ze trekken Oekraïne binnen als vliegen naar de stront. Er is hier erg goede grond. Zij hebben problemen met hun landbouw. Daarom willen ze onze grond." Hij hoopt vurig op een snelle overwinning. Niet alleen voor zijn land, zeker ook om persoonlijke redenen: "Ik wil mijn kleinkinderen zien. Ze wonen in het buitenland en ik kan het land niet uit. Dus we moeten winnen en dan kan ik ze zien." 10 procent van de mannen van zijn eenheid van "een paar honderd" man is inmiddels omgekomen of gewond geraakt. En toch heeft hij geen gebrek aan manschappen. "Het gaat prima met de rekrutering van nieuwe mensen. Er zijn talloze inwoners van Charkov die hun stad willen verdedigen." 'Tor' brengt ons vervolgens naar Saltivka, een hoogbouwwijk aan de rand van Charkov. De buurt is zwaar getroffen door alles waar het Russische leger maar mee schieten kan; vliegtuigbommen, clustermunitie, artilleriegranaten en kruisraketten. Verschillende keren zucht hij diep om de tranen tegen te houden. "Dit doet pijn," zegt hij zacht. "Dit is mijn geboortegrond. Mijn ex-vrouw komt er vandaan. Mijn kinderen zijn er geboren. Dit is mijn plek." Een eindje verderop wijst hij zelfs een bosje aan waar hij voor het eerst seks heeft gehad. De haast totale vernietiging van zijn wijk vormt een belangrijke motivatie voor zijn handelen als militair. "Wat is de overwinning?" vraagt hij zich tenslotte af. "Je vernietigt je vijand en herovert grondgebied. Dat is één kant van de overwinning. De andere kant is de morele kant. Bijvoorbeeld als mijn kleinzoon van 5 zegt dat hij Oekraïner is." Commandant Tor vecht met zijn 226ste bataljon tegen de Russen in de buurt van Charkov, de stad waar hij opgroeide. Een reportage van David Jan Godfroid vanuit de loopgraven:||https://nos.nl/artikel/2433957-tor-pakte-na-zijn-pensioen-de-wapens-weer-op-om-tegen-de-russen-te-vechten
2022-06-24||Minister Van der Wal doet aangifte na doodsbedreiging op vrachtwagen|| Minister Van der Wal van Natuur en Stikstof heeft aangifte gedaan vanwege een doodsbedreiging die eergisteren op een vrachtwagen was te zien bij het boerenprotest op de Veluwe. Dat bevestigt het ministerie van Landbouw, Voedselkwaliteit en Natuur na berichtgeving door NRC. Op een foto, die woensdag werd vertoond in Shownieuws op SBS6, is te zien dat haar naam in een rijtje staat met de vermoorde Pim Fortuyn en Theo van Gogh. Naast haar naam staan een doodskruis, een stippellijn en een vraagteken. Een groep mannen staat op de foto bij de vrachtwagen. Ze drinken bier en eten broodjes. Het is niet bekend van wie de witte vrachtwagen is en of die verbonden is aan de agrarische sector. Twee weken geleden werd de VVD-minister thuis opgezocht door tientallen boeren. Zij protesteerden daar tegen de stikstofplannen van het kabinet. Nadat zij met de boeren in gesprek was gegaan, probeerde een actievoerder haar buiten te houden. Daarop zei ze dat haar kinderen binnen stonden te trillen van angst. Politici van links tot rechts zeiden na afloop dat dat boerenprotest te ver ging.||https://nos.nl/artikel/2433952-minister-van-der-wal-doet-aangifte-na-doodsbedreiging-op-vrachtwagen
2022-06-24||Doorbraak in EU-toetreding Noord-Macedonië en Albanië: Bulgarije schrapt veto|| Een jarenlange impasse in het toetredingsproces van Noord-Macedonië en Albanië tot de Europese Unie is doorbroken. Het Bulgaarse parlement is akkoord gegaan met het opheffen van een veto tegen de toetredingsgesprekken. Bulgarije hield onderhandelingen met Noord-Macedonië tegen, vanwege onenigheid over de behandeling van de Bulgaarse minderheid in Noord-Macedonië. Het toetredingsproces van buurland Albanië is door de Europese Unie gekoppeld aan dat van Noord-Macedonië, waardoor ook de Albanese toetreding vastzat. Bulgarije staakt het verzet onder voorwaarden die zijn opgenomen in een voorstel van Frankrijk, dat op dit moment voorzitter is van de EU. Volgens dat plan moet Noord-Macedonië in de grondwet opnemen dat Bulgaren een etnische minderheid in het land zijn en bescherming van die groep wordt gegarandeerd. Een ruime meerderheid van 170 van de 228 aanwezige parlementariërs stemde voor het opheffen van het veto. Demissionair premier Petkov noemt het een "historisch besluit". Hij twittert: "De integratie van de Westelijke Balkan is van strategisch belang voor de Europese Unie." De Noord-Macedonische premier Kovachevski zei gisteren dat zijn land sterke garanties wil dat Bulgarije op een later moment niet nog meer eisen op tafel legt. De komende dagen spreken beide partijen daarover. Noord-Macedonië heeft er goede hoop op dat ze eruit komen. Noord-Macedonië is al sinds 2005 kandidaat-lid, Albanië sinds 2014. Een EU-lidstaat moet voldoen aan alle criteria van het Verdrag van Kopenhagen om lid te mogen worden, zoals waarborgen voor een onafhankelijke rechtstaat en het overnemen van Europese wetgeving. Ook moeten alle lidstaten akkoord gaan met toetreding, in de praktijk een moeilijke hobbel. Gisteren gingen de Europese leiders akkoord met het toekennen van de kandidaat-status aan Oekraïne en Moldavië. Daardoor kwam er druk te staan op het toetredingsproces van de Balkanlanden, omdat Europese leiders willen voorkomen dat die landen "ingehaald" worden en "aan de zijlijn" blijven staan. Ook Servië en Montenegro zijn op dit moment kandidaat-lid, evenals Turkije, maar die landen blijven voorlopig in de wachtkamer. Binnen de Bulgaarse regering heerste onenigheid over het standpunt ten opzichte van Noord-Macedonië, omdat een coalitiepartij vond dat premier Petkov de deur te makkelijk op een kier had gezet. Mede daarom viel de Bulgaarse regering deze week, nadat een motie van wantrouwen het nipt had gehaald. De regering was pas een half jaar geleden aangetreden, nadat er voor de derde keer in acht maanden verkiezingen waren gehouden.||https://nos.nl/artikel/2433946-doorbraak-in-eu-toetreding-noord-macedonie-en-albanie-bulgarije-schrapt-veto
2022-06-24||Biden woedend over abortus-uitspraak hof, spreekt van 'tragische fout'|| President Biden heeft het terugdraaien van het recht op abortus door het Hooggerechtshof hard veroordeeld. Het hof heeft een grondwettelijk recht weggenomen dat voor heel veel Amerikanen heel belangrijk was, zei hij in een toespraak voor het Amerikaanse volk. "Dat is nooit eerder gebeurd." Biden noemde het een uitspraak die de VS 150 jaar terugzet in de tijd. Hij sprak van een "trieste dag voor het hof en het land" en een "tragische fout". Het gevolg is volgens hem dat de gezondheid van miljoenen vrouwen op het spel wordt gezet en dat ze in hun vrijheid en privacy worden aangetast. Hij wees erop dat vrouwen die zijn verkracht in sommige staten het kind van hun verkrachter op de wereld zullen moeten zetten. President Joe Biden over het schrappen van het recht op abortus:  Het Amerikaanse Hooggerechtshof vernietigde vandaag zijn uitspraak uit 1973 dat vrouwen in alle staten van de VS het recht op abortus hebben. Die oorspronkelijke uitspraak was een goed besluit, zei Biden, dat zowel door Republikeinen als Democraten werd aanvaard. Nu die uitspraak van tafel is, wordt abortus waarschijnlijk in de helft van de Amerikaanse staten illegaal. Biden zei dat hij alles zal doen om de vrouwen in die staten te beschermen. Zo wil hij ervoor zorgen dat vrouwen die in een staat wonen waar abortus wordt verboden, naar een staat kunnen reizen waar ze wel geholpen kunnen worden. Ook maakte Biden de abortuskwestie tot inzet van de komende verkiezingen. In november zijn er verkiezingen voor het Huis van Afgevaardigden, de Senaat en functies en parlementszetels in 39 staten. Hij deed alvast een oproep aan het Congres om tot nieuwe wetgeving te komen, die de situatie van vóór vandaag herstelt. Emoties liepen hoog op bij zowel voor- als tegenstanders van abortus in Washington nadat het Amerikaans Hooggerechtshof het abortusrecht had geschrapt: Ook de reacties van andere politieke kopstukken bevestigen de scherpe scheidslijn tussen het Democratische en Republikeinse deel van de Amerikaanse politiek. "Dit is een historische overwinning voor de grondwet en voor de meest kwetsbaren in onze samenleving", zei Mitch McConnell, de voorzitter van de Republikeinen in de Senaat. "Dit besluit is moedig en correct." De Democratische voorzitter van het Huis van Afgevaardigden, Nancy Pelosi, spreekt juist van een "wrede, schandelijke en hartverscheurende uitspraak". Volgens haar staan bij de verkiezingen in november de rechten van vrouwen en alle Amerikanen op het spel. De Democratische oud-president Obama zegt dat het Hooggerechtshof het "emotioneelste persoonlijke besluit" dat iemand kan nemen overdraagt aan de "grillen van politici en ideologen". Hij ziet dat als een aanval op de vrijheid van miljoenen Amerikanen. Oud-president Trump sprak in een verklaring van de "grootste winst voor het leven in een generatie". Trump wees ook op de benoeming van drie conservatieve rechters voor het Hooggerechtshof tijdens zijn presidentschap. "Ik heb gedaan wat ik heb beloofd", zei hij daarover.  Verder zei Trump dat de uitspraak het besluit over het recht op abortus terugbrengt naar waar het thuishoort: de afzonderlijke staten. De voormalige Republikeinse vicepresident Pence reageerde ook opgetogen. "Het Hooggerechtshof heeft de Amerikanen een nieuwe start van het leven gegeven." Hij prijst de rechters van het hof dat ze voor hun overtuigingen zijn uitgekomen. Pence wil dat abortus nu in alle staten wordt verboden. "We moeten niet rusten voordat de heiligheid van het leven weer centraal staat in het Amerikaanse recht en in elke staat in dit land." De voorzitter van de anti-abortusgroep Concerned Women of America zit op dezelfde lijn. "We voelen ons gemachtigd om van staat naar staat te gaan en te vechten voor waar we in geloven. Hiervoor konden we er met parlementen van staten niet eens over praten." Een van de conservatieve rechters in het Hooggerechtshof is Clarence Thomas. Hij wil dat het hof ook op andere standpunten die door conservatieve Amerikanen worden afgewezen "de fout herstelt". Hij noemt standpunten over anticonceptie, seks tussen mannen en huwelijken tussen mensen van hetzelfde geslacht. Minister Hoekstra heeft namens het Nederlands kabinet op de uitspraak in de VS gereageerd. "Vandaag laat zien dat de strijd voor vrouwenrechten nooit voorbij is. Nederland staat pal voor de gezondheid en rechten van vrouwen en meisjes overal ter wereld om over hun eigen lichaam en leven te beslissen." Directeur Tedros van de Wereldgezondheidsorganisatie (WHO) zegt zeer teleurgesteld te zijn. "Vrouwenrechten moeten worden beschermd. Van Amerika verwachtte ik dat het deze rechten zou beschermen." De Canadese premier Trudeau spreekt van "afschuwelijk nieuws". De Britse premier Johnson noemt het besluit een "stap achteruit". De Franse president Macron zegt dat abortus een fundamenteel vrouwenrecht is. "Dat moeten we beschermen. Ik ben solidair met alle vrouwen van wie de vrijheid vandaag door het Amerikaanse Hooggerechtshof is aangetast."||https://nos.nl/artikel/2433945-biden-woedend-over-abortus-uitspraak-hof-spreekt-van-tragische-fout
2022-06-24||Schietende agenten Coolsingelrellen niet vervolgd|| Negen agenten die vorig jaar tijdens rellen op de Rotterdamse Coolsingel schoten hebben gelost, worden niet vervolgd. Uit onderzoek van de rijksrecherche is gebleken dat de agenten uit noodweer handelden. Het Openbaar Ministerie heeft de zaak daarom geseponeerd. Voorafgaand aan de rellen op 19 november was op sociale media een protest aangekondigd tegen de coronamaatregelen en het voorgenomen 2G-beleid van het kabinet, waarbij alleen gevaccineerden en mensen met een herstelbewijs een coronatoegangsbewijs krijgen. Dat protest liep uit de hand: enkele honderden relschoppers staken onder meer zwaar vuurwerk af en gooiden met voorwerpen richting agenten. Volgens het OM, waar de rijksrecherche onder valt, gebruikten de negen agenten hun dienstwapen uit zelfbescherming en om de brandweer voor geweld te behoeden. Die moest tijdens de rellen in een straat naast de Coolsingel een brand blussen en had daarbij volgens het OM bescherming nodig. Vijf agenten schoten gericht en verwondden daarbij vijf mensen. De andere vier agenten losten waarschuwingsschoten, meldt de regionale omroep Rijnmond. De rijksrecherche deed onafhankelijk onderzoek naar het schieten van de agenten, onder meer door beelden van beveiligingscamera's en sociale media te bekijken. Ook zijn de betrokken agenten en getuigen gehoord. Op basis daarvan wordt geconcludeerd dat de agenten uit noodweer hebben gehandeld. "De politie heeft, net als iedere burger, het recht zichzelf te verdedigen en mag daarbij indien nodig (gepast) geweld te gebruiken", aldus het OM. "Van een politieagent wordt verwacht dat hij zich bij gevaar niet uit de voeten maakt, maar actief ingrijpt. De politie heeft zelfs de plicht om anderen te beschermen. Daarmee kon in dit geval niet worden gewacht." In totaal hield de politie in verband met de rellen 73 mensen aan. Meerdere relschoppers werden daarna veroordeeld tot celstraffen, die opliepen tot vier jaar.||https://nos.nl/artikel/2433941-schietende-agenten-coolsingelrellen-niet-vervolgd
2022-06-24||Harbers: krimp Schiphol is 'onvermijdelijke stap', einde aan gedogen overlast|| "Een harde klap", "een onvermijdelijke stap" en een "heel indringend besluit voor KLM en de luchtvaart". Minister Harbers van Infrastructuur en Waterstaat bleek zich er duidelijk van bewust dat hij een moeilijke boodschap te vertellen had op zijn persconferentie over definitieve inkrimping van Schiphol. Het maximum van 500.000 vluchten per jaar wordt vanaf november 2023 verlaagd naar 440.000 vluchten. "De verlaging van de bovengrens is een zeer substantiële stap", aldus de VVD-minister. Het schrappen van 60.000 vluchten lekte gisteren al uit, nu is het definitief. De groei van de nationale luchthaven was voor vorige kabinetten jarenlang een must, want Schiphol was dé motor van de Nederlandse economie. In 2019 kwam toenmalig minister van Infrastructuur Van Nieuwenhuizen nog met het plan om het aantal vluchten op te schroeven naar 540.000. Dat moest kunnen met schonere en stillere vliegtuigen. De werkelijkheid voor de huidige minister Harbers ziet er drie jaar later anders uit, want die stille vliegtuigen zijn er nog niet. Al zeven jaar, sinds 2015, overtreedt Schiphol de wet door "handhavingspunten voor geluidsoverlast" te overschrijden, zo erkent Harbers. Schiphol ligt in een van de drukste delen van Nederland, een sterk verstedelijkt gebied. De omwonenden hebben last van geluid en stank en ook de omliggende natuur ondervindt schade van de uitstoot van onder meer stikstof. Al in december lekte uit dat er mogelijk draconische maatregelen nodig waren omdat de luchthaven niet voldoet aan stikstofregels en het gebied van geluid en overlast. Het kabinet kiest nu voor het belang van de omwonenden, legde Harbers het kabinetsbesluit vandaag uit. "We stoppen met gedogen. Schiphol moet binnen de regels opereren", stelde de minister. "We gaan de geluidsoverlast voor de omwonenden met voorrang aanpakken." De minister heeft verder gewerkt aan een plan om Schiphol zo in te krimpen dat het de functie van belangrijke internationale luchthaven niet verliest. KLM en internationale luchtvaartmaatschappijen kunnen er blijven komen. "Schiphol kan het internationale netwerk van bestemmingen behouden", beloofde Harbers. Over de vakantievluchten is nog geen duidelijkheid. Schiphol hoopt die vluchten op luchthaven Lelystad af te handelen. Maar die luchthaven in de Flevopolder is nog dicht, omdat er nog geen natuurvergunning is en omwonenden vrezen voor geluidsoverlast van laagvliegende vliegtuigen. Gisteren werd bekend dat het kabinet het besluit over opening van vliegveld Lelystad uitstelt tot 2024. Harbers denkt dat de economische schade van de toekomstige inkrimping van Schiphol zal meevallen. De KLM is niet blij met het kabinetsbesluit. In een persbericht laat de Nederlandse vliegtuigmaatschappij weten zich "overvallen" te voelen door het "plotse voornemen" van het kabinet.||https://nos.nl/artikel/2433940-harbers-krimp-schiphol-is-onvermijdelijke-stap-einde-aan-gedogen-overlast
2022-06-24||Pensioenfonds Zorg en Welzijn verhoogt pensioenen ook|| Het op een na grootste pensioenfonds van Nederland, PFZW, gaat de pensioenen voor het eerst in jaren verhogen. Per 1 oktober dit jaar gaan de pensioenen van alle deelnemers in de sector Zorg en Welzijn met 2,7 procent omhoog. Deze verhoging is gebaseerd op de inflatie uit 2021. "Dat is goed nieuws voor al onze deelnemers, maar vooral voor gepensioneerden, in deze tijd van stijgende prijzen", zegt PFZW-voorzitter Joanne Kellermann. "We realiseren ons dat het hier gaat om een kleine verhoging in vergelijking met de totale achterstand die onze deelnemers hebben opgelopen door het uitblijven van indexering in de afgelopen jaren. Toch zijn we blij om in deze tijd van oplopende prijzen de aanspraken en pensioenen een stukje te kunnen verhogen." PFZW telt bijna 3 miljoen deelnemers. Voor de gepensioneerden gaat de pensioenuitkering omhoog. Bij alle anderen worden de opgebouwde pensioenaanspraken verhoogd. Eerder deze week kondigden ook andere grotere fondsen pensioenverhogingen aan. Bij ABP (overheid en onderwijs) en PME (metaal- en technologische industrie) gaan ze volgende maand in. Die verhogingen zijn respectievelijk 2,39 en 1,29 procent.||https://nos.nl/artikel/2433933-pensioenfonds-zorg-en-welzijn-verhoogt-pensioenen-ook
2022-06-24||COA: eind dit jaar fors meer asielopvangplekken nodig|| Er moeten eind dit jaar in totaal 51.000 opvangplekken voor asielzoekers zijn, zegt het Centraal Orgaan opvang asielzoekers (COA). Dat zijn er 9000 meer dan eerder was geraamd. En omdat er de komende maanden 7000 opvangplekken verdwijnen, zijn er in totaal 16.000 nieuwe nodig voor het eind van het jaar. Het COA baseert zich op de asielprognoses van het ministerie van Justitie en Veiligheid. "Het lukt het COA momenteel niet om alle asielzoekers met recht op opvang een bed te geven en daarom zijn er acties op zowel de korte als de lange termijn nodig", klinkt het. De burgemeesters van de veiligheidsregio's hebben vandaag met het kabinet afspraken gemaakt over de opvang van asielzoekers. De bedoeling is dat 7500 statushouders de komende weken een tijdelijke woning krijgen, zoals hotels, omgebouwde verpleeghuizen of kantoren. Ook is elke veiligheidsregio gevraagd 225 extra opvangplaatsen te regelen om het aanmeldcentrum in Ter Apel te ontlasten. "Dit biedt perspectief en het COA is hier dan ook blij mee", zegt de opvangorganisatie daarover. Om aan de extra plekken te komen, moeten de huidige locaties verlengd of vervangen worden en nieuwe locaties geopend worden. Voor de iets langere termijn wil het COA met het ministerie vier grote opvanglocaties opzetten voor 1000 mensen, bijvoorbeeld op cruiseschepen. Uiteindelijk wil de organisatie naar een stabielere manier van opvang toe. 'We moeten af van het systeem van voortdurend openen en sluiten van locaties en voorkomen dat we in de toekomst opnieuw in de huidige situatie terecht gaan komen", zegt COA-bestuursvoorzitter Milo Schoenmaker. "We moeten naar een systeem met meer vaste opvangplekken, zodat stijgingen in de bezetting eenvoudiger opgevangen kunnen worden. Het is nu tijd om hierop samen door te pakken."||https://nos.nl/artikel/2433930-coa-eind-dit-jaar-fors-meer-asielopvangplekken-nodig
2022-06-24||Zeker 18 doden en veel gewonden bij bestorming Spaanse exclave Melilla|| Het dodental van de bestorming van de Spaanse exclave Melilla is opgelopen tot 18. Gisteren werd al gemeld dat bij de actie vijf migranten waren omgekomen. Volgens Marokkaanse en Spaanse media zijn later dertien migranten overleden aan hun verwondingen.  Een groep van meer dan 500 migranten probeerde gisterochtend de grens tussen Marokko en de Spaanse stad over te steken. Een onbekend aantal van hen viel en kwam in de verdrukking. De slachtoffers werden vertrapt of stikten.  Volgens de Spaanse krant El País zijn er zeker 63 migranten gewond geraakt. Ook zijn er 140 Marokkaanse agenten gewond geraakt. Het Marokkaanse persbureau MAP spreekt berichten tegen dat Marokkaanse agenten zouden zijn omgekomen. Uiteindelijk lukte het 133 migranten om Melilla te bereiken. Die plaats ligt net als de exclave Ceuta op het Afrikaanse continent, maar hoort bij Spanje en dus ook bij de Europese Unie.  De Spaanse migratiedienst CETI zegt dat de meeste migranten die binnenkwamen de Sudanese nationaliteit hebben. Sinds maart kwamen niet zoveel migranten op één dag aan in Melilla. Gisterochtend bevonden zo'n 2000 migranten in de buurt van Melilla, waarna Marokko en Spanje de grensbewaking opvoerden, onder meer met een helikopter en een drone. Een "perfect georganiseerde en gewelddadige" groep wist desondanks door het hek te breken, aldus de veiligheidsdiensten. De groep zou een gesloten grensovergang hebben geforceerd. De Spaanse exclaves Ceuta en Melilla vormen een belangrijke route voor mensen die de Europese Unie in willen komen. De Spaanse steden in Noord-Afrika zijn omheind met hoge hekken en de grensovergangen worden streng bewaakt. Toch lukt het regelmatig groepen migranten om de exclaves binnen te komen. Volgens de Marokkaanse mensenrechtenorganisatie AMDH Nador volgde de grensbestorming op het hardhandig optreden van de Marokkaanse grenspolitie een dag eerder. De agenten zouden met veel geweld een provisorisch migrantenkamp nabij de grensovergang hebben ontruimd. Vorig jaar besloot Marokko de grens met Ceuta te openen als gevolg van een diplomatiek conflict met Spanje over de status van de Westelijke Sahara. Madrid verzette zich tegen de Marokkaanse zeggenschap over de voormalige Spaanse kolonie, tot ergernis van Marokko. In maart maakte Spanje op dit dossier een opmerkelijke draai, waarna de migratiestroom weer afnam.||https://nos.nl/artikel/2433926-zeker-18-doden-en-veel-gewonden-bij-bestorming-spaanse-exclave-melilla
2022-06-24||Verpleegkundige bij instelling ernstig zieke kinderen verdacht van misbruik || Een 55-jarige verpleegkundige bij een zorginstelling voor ernstig zieke kinderen in Waalre wordt verdacht van seksuele handelingen bij een minderjarige. Dat bevestigt de instelling aan Omroep Brabant na berichtgeving van het Eindhovens Dagblad. De man werd in mei op non-actief gesteld door zorginstelling Villa ExpertCare nadat er twee meldingen over misbruik waren binnengekomen. Villa ExpertCare vangt kinderen op die chronisch ziek zijn of veel zorg nodig hebben. De politie hield de man op 14 juni aan op verdenking van ontucht met een minderjarige. Sindsdien zit hij vast. Of er sprake is van meer dan één slachtoffer is nog niet duidelijk. Ook is niet bekendgemaakt of het slachtoffer cliënt is van de zorginstelling. Gisteren zijn de ouders van de kinderen bijgepraat door de directie van Villa ExpertCare, de zedenpolitie en de GGD. "Villa ExpertCare is geschrokken van het bericht van ongewenst gedrag en hoopt dat er snel meer duidelijkheid ontstaat voor alle betrokkenen", zo laat de zorginstelling weten.||https://nos.nl/artikel/2433924-verpleegkundige-bij-instelling-ernstig-zieke-kinderen-verdacht-van-misbruik
2022-06-24||Amerikaans Hooggerechtshof schrapt landelijk recht op abortus || Het Amerikaanse Hooggerechtshof heeft eerdere uitspraken die het recht op abortus veiligstelden vernietigd. De abortuswetgeving komt hierdoor weer in handen van de staten. Het langverwachte besluit wordt gezien als historisch.  De rechters behandelden de abortuswetgeving vanwege een zaak van de staat Mississippi. Die wil sinds 2018 abortus na vijftien weken zwangerschap verbieden, maar verloor een rechtszaak die in de staat was aangespannen door een abortuskliniek. Ook later verloor de staat een zaak bij een hogere rechter. Begin december kwam de zaak bij het Hooggerechtshof terecht. De emoties liepen hoog op in Washington na de uitspraak: De Amerikaanse abortuswet was gebaseerd op een uitspraak van het Hooggerechtshof in 1973, bekend als Roe v. Wade. Daarin is vastgelegd dat vrouwen het recht hebben te beslissen over hun eigen lichaam. Staten mogen abortus niet verbieden als die wordt uitgevoerd voordat het ongeboren kind levensvatbaar is, tussen de 22 en 24 weken zwangerschap. Tot nu toe mocht abortus alleen gereguleerd worden als vrouwen het niet te moeilijk werd gemaakt om abortus te verkrijgen. De Roe v. Wade-uitspraak vormde de basis voor abortuswetgeving in het hele land en werd bevestigd met een uitspraak uit 1992, bekend als Planned Parenthood v. Casey. Het Hooggerechtshof heeft deze beide uitspraken uit 1973 en 1992 verworpen. "Wij zijn van oordeel dat de grondwet geen recht op abortus bevat. Roe en Casey moeten daarom worden herroepen en het recht om abortus te reguleren moet worden teruggegeven aan het volk en zijn gekozen vertegenwoordigers." Voor progressieve Amerikanen en vrouwenrechtenorganisaties komt het besluit aan als een mokerslag. De verwachting is dat de helft van de Amerikaanse staten na dit besluit een abortusverbod invoert. Het gaat vooral om staten in het zuiden en het binnenland van de Verenigde Staten. Andere staten, zoals Californië en New York, hebben juist ruimhartige abortuswetgeving. De Amerikaanse president Biden heeft eerder al gezegd dat hij zich tegen dit besluit van het hof zou verzetten. Hij noemde het "radicaal" en de keuzevrijheid van vrouwen "fundamenteel". De Amerikaanse bevolking is verdeeld over het recht op abortus. 54 procent van de bevolking is grotendeels of volledig voorstander van het recht op abortus. 41 procent is er grotendeels of volledig op tegen. Via nieuwssite Politico lekte de concepttekst van het besluit van het hof begin mei al uit. Vrouwenrechtenorganisaties reageerden toen furieus. Ze vrezen dat kwetsbare vrouwen niet zomaar naar een andere staat kunnen reizen voor een abortus als er in hun thuisstaat een verbod komt. Ze vrezen voor veel ongewenste geboortes en gevaarlijke abortussen. Het Amerikaanse Hooggerechtshof is momenteel zeer conservatief. Een van de verkiezingsbeloftes van voormalig president Trump was het aanstellen van rechters die tegen Roe vs. Wade zijn. Trump kon er in zijn regeerperiode drie benoemen, waardoor het hof nu bestaat uit zes conservatieve en drie progressievere rechters. Rechters worden benoemd voor het leven. De verwachting is dus niet dat dit besluit op korte termijn wordt teruggedraaid. Hoe zit het nu met Roe v. Wade? En waarom is abortus al jarenlang zo'n heet hangijzer in de Verenigde Staten? Correspondent Marieke de Vries legt het uit in deze video:||https://nos.nl/artikel/2433919-amerikaans-hooggerechtshof-schrapt-landelijk-recht-op-abortus
2022-06-24||Mensenrechtenbureau VN: Israël doodde journaliste Al Jazeera|| Israëlische troepen zijn verantwoordelijk voor de dood van de Palestijnse journaliste Shireen Abu Akleh, concludeert het Bureau van de Hoge Commissaris van de Mensenrechten (OHCRC) van de Verenigde Naties na eigen onderzoek. Die conclusie komt overeen met bevindingen van de Palestijnse Autoriteit en verschillende internationale media als CNN, Bellingcat en The New York Times. Al Jazeera-journaliste Abu Akleh werd op 11 mei in haar hoofd geraakt tijdens een actie van Israëlische troepen in Jenin, op de bezette Westelijke Jordaanoever. Haar collega Ali Sammoudi raakte gewond door een kogel. Al snel opperde Israël dat het waarschijnlijk ongericht vuur van Palestijnse militanten was, waardoor Abu Akleh werd getroffen. De Palestijnen wezen naar Israël, en zeiden dat Abu Akleh bewust was gedood. Ze had een helm en scherfvest aan waarmee ze als journalist herkenbaar was. De OHCRC heeft tijdens het onderzoek gesproken met getuigen en experts, en audio- en videomateriaal onder de loep genomen. Daaruit blijkt dat er op het moment dat Abu Akleh werd doodgeschoten geen Palestijnse militanten in de buurt waren die de schoten konden hebben afgevuurd. De schoten werden wel gelost uit de richting waar Israëlische troepen aanwezig waren, volgens de VN ging het om "enkele schijnbaar goed gerichte kogels". Israël heeft de Palestijnse conclusie verworpen dat er sprake was van gericht schieten op Abu Akleh en haar collega. Wel houdt het land de mogelijkheid open dat de journaliste getroffen is door een verdwaalde Israëlische kogel die is afgevuurd tijdens een schotenwisseling met Palestijnse militanten. Volgens Israël kan het dat echter niet met zekerheid zeggen als het de kogel niet kan onderzoeken. De Palestijnen weigeren de kogel te overhandigen. Dat Israël weigert een strafrechtelijk onderzoek naar de zaak te openen, levert ook kritiek op van de OHCRC, die dat "diep verontrustend" noemt. Israël moet ook strafrechtelijk onderzoek doen naar de dood van tientallen andere Palestijnen die vielen tijdens operaties van het Israëlische leger, vindt het mensenrechtenbureau.||https://nos.nl/artikel/2433913-mensenrechtenbureau-vn-israel-doodde-journaliste-al-jazeera
2022-06-24||Daan (11) zit in een rolstoel, maar loopt 8 kilometer van school naar huis|| De 11-jarige Daan Mus zit in een rolstoel, maar heeft vandaag toch 8 kilometer gelopen met behulp van een racerunner. De jongen uit Twello, die een spierziekte heeft, trainde sinds enkele maanden met de racerunner om kracht te houden in zijn spieren. Het is een soort driewieler, waarin hij rechtop kan staan. Tijdens een training opperde zijn fysiotherapeut om een keer van school naar huis te lopen. Onder luid applaus en onder het toeziend oog van een trotse fysiotherapeut vertrok Daan vandaag, schrijft Omroep Gelderland. Ook zijn klasgenoten, ouders, zus en broer renden mee. Compleet met politie-escorte ging hij met hoge snelheid van Apeldoorn naar Twello. Het laatste stuk van ruim drie kilometer liep Daan binnen drie kwartier. De opbrengst van de tocht gaat naar Spieren voor Spieren. Het doel was om 500 euro in te zamelen, maar hij heeft al bijna 4000 euro bij elkaar gelopen.||https://nos.nl/artikel/2433910-daan-11-zit-in-een-rolstoel-maar-loopt-8-kilometer-van-school-naar-huis
2022-06-24||Tbs’ers Pompekliniek mogen niet met verlof na ontsnapping van twee mannen|| Tbs'ers in de Nijmeegse Pompekliniek mogen komend weekend niet met verlof vanwege de ontsnapping van twee mannen afgelopen dinsdag. Ook is er meer toezicht op het terrein en wordt er een extra hekwerk met detectie geplaatst, schrijft Omroep Gelderland. De kliniek heeft besloten extra veiligheidsmaatregelen te nemen na de ontsnapping. Het is niet uitgesloten dat de verlofmaatregelen na het weekend worden verlengd. "Dat hangt helemaal af van hoe de situatie over een paar dagen is. Maar we kunnen het natuurlijk niet eindeloos rekken. De verloven zijn een onderdeel van de resocialisatie van de mensen die wij behandelen", aldus een woordvoerder van de Pompestichting, waar de kliniek onder valt. Luciano Dijkman (24) en Sherwin Benshomin Windster (27) ontsnapten dinsdagavond uit de Pompekliniek. Ze werden geholpen door een onbekend aantal handlangers die met apparatuur, mogelijk een slijptol, een gat hadden gemaakt in het hek van de forensisch-psychiatrische kliniek. Ze zijn gevlucht in een witte Volkswagen Golf die klaarstond. De politie deelde al snel een foto van de twee, die nog steeds spoorloos zijn. Dijkman werd in 2021 veroordeeld tot vijf jaar celstraf en tbs voor een gewapende overval. Hij ontsnapte op Oudjaarsdag 2015 al eens uit een jeugd-tbs-kliniek in Lelystad. Windster kreeg in 2019 vijf jaar en zes maanden gevangenisstraf en tbs voor dubbele afpersing en een gewapende overval waarbij een van de slachtoffers is overleden. Die laatste zaak betrof de dood van de 48-jarige Mick Pitai, in Tilburg, in 2015.||https://nos.nl/artikel/2433908-tbs-ers-pompekliniek-mogen-niet-met-verlof-na-ontsnapping-van-twee-mannen
2022-06-24||Koning tijdens fotosessie: we leven heel erg mee met de boeren|| Koning Willem-Alexander heeft tijdens het zomerfotomoment met zijn gezin tegen de pers gezegd "mee te leven met de boeren". Volgens de koning moet er perspectief geboden worden aan de boeren, zodat ze weten hoe hun toekomst eruitziet. "Boeren draag ik echt in mijn hart, ze zijn een heel belangrijk deel van ons land. Het culturele erfgoed van het platteland wordt gedragen door de boeren", zei hij. Willem-Alexander vindt verder dat de boeren een belangrijk deel van de geschiedenis van het land zijn, "en hopelijk ook van de toekomst van Nederland". Wel zei de koning dat de stikstofcrisis op een of andere manier opgelost moet worden. Voormalig minister van Landbouw en vicepremier Schouten begrijpt dat de koning de boeren een hart onder de riem wil steken. Ze is weleens met de koning op werkbezoek geweest. "Ik weet dat de koning heel begaan is met de boeren", aldus Schouten. "Hij weet er ook veel van." Het ging bij het fotomoment op Paleis Noordeinde vandaag ook over het 'tiara-debuut' van kroonprinses Amalia, bij de viering van de 18e verjaardag van de Noorse prinses Ingrid Alexandra. Komende Prinsjesdag is Amalia ook aanwezig, maar tot nu toe staat er nog geen ander officieel moment op de planning. "Ik denk dat we eerst echt even moeten focussen op haar studie in Amsterdam. Daarna kunnen we nog van alles bedenken, want aan nieuwsgierigheid hier is er geen enkel gebrek", aldus haar moeder, koningin Máxima. Binnenkort verhuist Amalia naar Amsterdam voor haar studie. Haar huidige woonplaats Den Haag gaat ze naar eigen zeggen wel missen, vooral het strand en samen 's avonds aan tafel zitten voor het diner. Een impressie van de fotosessie vandaag: Het fotomoment was verplaatst van het Haagse Zuiderstrand naar Paleis Noordeinde omdat het slecht weer was. Vanwege de regen, onweersbuien en windstoten had het KNMI voor een groot deel van het land code geel afgegeven. De Haagse strandtent La Cantina was oorspronkelijk de beoogde plek voor de fotoshoot. Net voor 14.00 uur kwam het koninklijk gezin aan bij het paleis. Daar gingen ze via de trap naar de achtervestibule waar zo'n honderd leden van de Nederlandse pers op hen wachtten. Begin dit jaar bracht de Rijksvoorlichtingsdienst naar buiten dat de jaarlijkse fotosessies met de Oranjes er voortaan anders uitzien. Ze worden niet meer gehouden op twee vaste momenten in het jaar rond de vakanties, maar alleen wanneer alle gezinsleden bij elkaar zijn.||https://nos.nl/artikel/2433906-koning-tijdens-fotosessie-we-leven-heel-erg-mee-met-de-boeren
2022-06-24||Burgemeesters maken 'fragiele afspraak' over opvang asielzoekers|| De burgemeesters van de veiligheidsregio's hebben met het kabinet afspraken gemaakt over de opvang van asielzoekers. De bedoeling is dat 7500 statushouders de komende weken een tijdelijke woning krijgen, zoals hotels, omgebouwde verpleeghuizen of kantoren. Ook is elke veiligheidsregio gevraagd 225 extra opvangplaatsen te regelen om het aanmeldcentrum in Ter Apel te ontlasten. Door de tijdelijke woningen en extra opvangplekken moet er meer ruimte vrijkomen in de azc's en dat moet de druk op het aanmeldcentrum in Ter Apel en de crisisnoodopvang verminderen. Volgens staatssecretaris Eric van der Burg (Asiel) zijn niet alle veiligheidsregio's bereid een bijdrage te leveren. Sommige burgemeesters hebben laten weten het echt niet voor elkaar te krijgen, zei Van der Burg na afloop van het overleg. Het overgrote deel van de regio's doet volgens de staatssecretaris wel mee. De burgemeesters stellen wel voorwaarden. Het Rijk moet toezeggingen nakomen die deze week gedaan zijn, zegt voorzitter van het Veiligheidsberaad Hubert Bruls. Zo biedt het kabinet de regio's elk dertig ambtenaren voor ondersteuning en regelt het COA medische zorg. "Als die ondersteuning er niet komt als de medische zorg niet op orde is, dan hebben wij ook het recht om te zeggen: dan gaan we ook die plaatsen niet realiseren want dan zijn we elkaar voor de gek aan het houden. En dat is ook niet in het belang van de vluchteling", aldus Bruls. Hij spreekt van een fragiele afspraak. "Het is niet onze kerntaak, liever zouden we het niet willen hebben, we moeten weer een extra inspanning leveren nadat we al maanden bezig zijn, maar als het niet kan zoals het moet, dan moet het maar zoals het kan." Voor de burgemeesters is het dan ook van belang de periode van opvang in tijdelijke woningen zo kort mogelijk te houden, ook vanwege het draagvlak in de samenleving "gegeven de grote woningnood". Bruls benadrukt dat het aan het kabinet is om een plan te maken voor de lange termijn. "Het Rijk is verantwoordelijk en moet het samen met het COA nu op orde gaan krijgen. In de tussentijd proberen we te helpen." Afgelopen maandag kwamen de burgemeesters en de staatssecretaris er nog niet uit, onder meer omdat de burgemeesters vonden dat er al genoeg op het bordje van gemeenten ligt. Woensdag volgde het aanbod uit Den Haag voor meer ondersteuning Van der Burg toonde er na afloop van de ministerraad begip voor dat Bruls het had over een fragiele afspraak. "Het wordt lastig voor ons om die ambtenaren te leveren, het wordt lastig om die locaties zo snel mogelijk om te bouwen en het wordt lastig voor gemeenten om voldoende woongelegenheid te kunnen realiseren. Des te meer reden om die afspraken wel te maken en aan de slag te gaan", zei hij. Volgens de staatssecretaris leveren gemeenten met de afspraken een grote bijdrage om uit de crisis te komen. "Wat we nu doen, is een soort inhaalslag", vulde hij aan. Van der Burg zei verder dat hij de gemeenten niet dwingt: "Het gaat om een oproep waar gevolg aan is gegeven."||https://nos.nl/artikel/2433902-burgemeesters-maken-fragiele-afspraak-over-opvang-asielzoekers
2022-06-24||Taliban stoppen reddingsacties na aardbeving Afghanistan|| De reddingsactie voor slachtoffers van de aardbeving in Afghanistan is voorbij. De Taliban, de machthebbers in het land, verwachten niemand meer levend onder het puin vandaan te halen. Bij de beving op woensdag kwamen zeker 1000 mensen om het leven en raakten bijna 2000 mensen gewond. Verder was er vanochtend nog een heftige naschok waarbij zeker vijf mensen om het leven kwamen. Een woordvoerder van hulporganisatie Unicef verwacht dat nog niet alle lichamen zijn gevonden en dat het dodental daarom zal oplopen in de komende dagen. De noodhulp in Afghanistan kwam moeizaam op gang. Het epicentrum van de aardbeving bevindt zich in een afgelegen gebied met slechte wegen. Hevige regenval heeft de reddingsoperaties en de coördinatie verder bemoeilijkt. Veel Afghanen hebben nog helemaal geen hulp ontvangen. Volgens Afghaanse media zijn zeker 3000 huizen verwoest door de aardbeving. Mensen moesten zelf slachtoffers onder het puin vandaan halen. Ze hebben geen dak boven hun hoofd en slapen buiten. In deze video vertellen Afghaanse families over de schade: De Taliban zeggen dat er een groot tekort is aan medicijnen en medische voorzieningen. Ze vragen de internationale gemeenschap daarom dringend om hulp. Het tekort komt deels door de harde economische sancties die de Verenigde Staten en de Europese Unie tegen het land hebben ingesteld na de machtsovername van de Taliban in augustus vorig jaar. Toen hadden ook veel internationale hulpverleners zich uit het land teruggetrokken, omdat ze niet met het nieuwe regime willen samenwerken. Volgens de Verenigde Naties is tenminste 14 miljoen euro aan noodhulp nodig. Buurlanden als India en Pakistan hebben al hulp gestuurd in de vorm van dekens en tenten. Onder meer de Verenigde Staten, Japan en Duitsland hebben ook toegezegd het land te willen steunen. De communicatie met het Taliban-regime over internationale hulp verloopt echter stroef. Verschillende hulporganisaties zijn ter plaatse. Onder meer Cordaid, Artsen Zonder Grenzen en het Rode Kruis bieden hulp aan de bevolking in de vorm van voedsel en tenten.||https://nos.nl/artikel/2433901-taliban-stoppen-reddingsacties-na-aardbeving-afghanistan
2022-06-24||Kaart met daarop 25.000 huizen in boerenprotestdorp Stroe is ‘misverstand’ || De aankondiging van 25.000 nieuwe huizen in het Gelderse dorpje Stroe blijkt een misverstand. De huizen waren vastgelegd op een toekomstkaart van de Provincie Gelderland, maar die is na ophef vandaag direct weer ingetrokken. Op de toekomstkaart werden plannen geopperd voor 'Stroe City', een plek vol nieuwe woonwijken waar nu veel agrarische bedrijven liggen. Het is de exacte plek waar woensdag tienduizenden boeren samenkwamen om te demonstreren tegen het stikstofbeleid. De kaart was pijnlijk voor boeren en omwonenden in verband met de stikstofplannen. Werkzaamheden rondom nieuwbouwwoningen leiden immers ook tot stikstofuitstoot. De kaart veroorzaakte daarom vrijdagochtend grote onrust op sociale media, schrijft Omroep Gelderland. Een woordvoerder van de provincie zegt tegen de regionale omroep dat het allemaal een misverstand is. "Wij zijn allerlei verschillende scenario's aan het ontwikkelen voor de uitdagingen die we de komende jaren in Gelderland verwachten. Daarbij kijken we onder meer naar landbouw, natuur, water, economie en ook naar wonen. Over die thema's hebben we losse kaartjes ontwikkeld, met daarin de mogelijkheden die er zijn." Er komen dus zeker geen 25.000 woningen in Stroe, zegt de woordvoerder: "Absoluut niet. Op dit kaartje kijken we wat er mogelijk zou zijn als we alle andere aspecten buiten beschouwing laten." Onder anderen Kamerleden Wybren van Haga (Groep Van Haga) en Jaco Geurts (CDA) uitten hun boosheid vanochtend online. Geurts noemde de plannen "echt mesjogge". Ook lokale politici spraken zich uit nadat de "plannen" bekend werden. "Wat is het echte verhaal? Dit is niet te verkopen in het licht van de stikstofplannen!", aldus de Barneveldse VVD. De provincie vindt het "jammer" dat er onrust is ontstaan. "Dit hebben wij als provincie verkeerd aangepakt. We hebben niet goed gecommuniceerd wat we met de kaartjes bedoelden." De provincie heeft de kaartjes daarom per direct verwijderd van de website.||https://nos.nl/artikel/2433899-kaart-met-daarop-25-000-huizen-in-boerenprotestdorp-stroe-is-misverstand
2022-06-24||Lhbti'ers in het Oekraïense leger: 'Ik vecht voor het land, en om mezelf te mogen zijn'|| De een schiet raketten uit de lucht, de ander verzorgt gewonde militairen. Het Oekraïense leger bestaat uit talloze lhbti'ers, voor wie de Russische invasie in Oekraïne niet alleen draait om het verdedigen van hun land, maar ook om het verdedigen van hun waarden en vrijheid. Eigenlijk hadden dit weekend duizenden lhbti'ers in Kiev mee willen lopen in de Pride-mars, maar door de oorlog is de tiende editie van de Pride verplaatst naar Warschau. Veel Oekraïense lhbti'ers zijn met hun hoofd ergens anders: ze werken aan het front in het oosten of zuiden van het land. De NOS sprak met twee van hen. "Iedereen in Oekraïne vecht mee, van wetenschappers tot kantoormensen. Het is een dwarsdoorsnede van de samenleving, dus het is logisch dat ook veel lhbti'ers aan het front staan. We beseffen allemaal dat we blij moeten zijn dat we in een vrij en onafhankelijk Oekraïne wonen en niet in Rusland, waar we zouden worden geminacht en onderdrukt. Daarom is de bereidheid om te vechten groot. Het is niet eenvoudig om in het leger over je seksualiteit te vertellen, want er zijn militairen die lhbti'ers als 'ziek' beschouwen. Ik probeer daarom iemand eerst te peilen, voordat ik meer over mezelf vertel. Maar de meeste collega's zijn tolerant en doen aardig. Er is zelfs een ngo die lhbti'ers in het leger steunt. Ik studeer sinds 2014 geneeskunde. Als arts-in-opleiding wist ik direct na de Russische invasie dat ik mijn hulp moest aanbieden. Het is mijn roeping om mensen te helpen. Ik red nu voortdurend levens van militairen die door kogelscherven of explosies gewond zijn geraakt. De vrouw van een van 'mijn' militairen noemde me laatst een beschermengel, dat was mooi. Ik ben pas net uit de kast. Voor de oorlog leerde ik een man kennen tijdens de viering van Sinterklaas, dat bij ons op 19 december wordt gevierd. Hij bleek een groot geschenk, inmiddels is hij mijn vriend. Hij is in Kiev en wacht tot ik veilig terugkeer." "Ik zat al bij het leger als dienstplichtige toen de Russische invasie begon. Daarop werd ik meteen naar het front gebracht, aanvankelijk rond Odessa. Ik kan niet zeggen waar ik nu precies zit, maar ik zorg ervoor dat raketten en vliegtuigen worden neergeschoten. Natuurlijk krijg ik wel eens stomme vragen over mijn seksualiteit, maar dat is nou eenmaal zo. Iedereen respecteert mij en ik kan met iedereen samenwerken. In deze tijd zou het niet uit moeten maken wie je beschermt. Toen ik op mijn 17e uit de kast kwam, werd ik wel gepest, maar nu is iedereen er wel aan gewend. De strijd valt mij zwaar, want ik vecht niet alleen voor een vrij Oekraïne, maar ook voor mijn vrijheid als homoseksuele man. Kijk hoe de Russen 'gewone' Oekraïners behandelt, dan wil je niet weten hoe ze lhbti-Oekraïners behandelen. Mijn vriend Vladislav is thuis en steunt me op afstand. Hij vocht in 2014 in het Oekraïense leger en wilde nu weer naar het front, maar ik heb gezegd dat hij thuis moest blijven. Een vriend van mij zat ook bij het leger, maar hij is op een landmijn gestapt en ter plekke overleden. Vechten aan het front is natuurlijk eng en gevaarlijk, maar inmiddels schrik ik niet meer van de explosies. Alles went."||https://nos.nl/artikel/2433893-lhbti-ers-in-het-oekraiense-leger-ik-vecht-voor-het-land-en-om-mezelf-te-mogen-zijn
2022-06-24||Huisartsen vinden zorg onvoldoende voorbereid op nieuwe coronagolf|| Huisartsen vinden dat het kabinet te weinig doet om de zorg klaar te maken voor een nieuwe coronagolf. Dat schrijven meerdere brancheverenigingen in een brief aan zorgminister Kuipers. Kuipers presenteerde vorige week zijn langetermijnvisie rond het coronavirus. "In de plannen missen wij urgentie bij het ministerie om regie te voeren", schrijven de verenigingen in de brief. Ook het grootste deel van de Tweede Kamer had veel kritiek op het plan van de minister. De huisartsen wijzen erop dat het aantal coronabesmettingen weer toeneemt en dat er in het najaar een nieuwe golf wordt verwacht. Dat heeft effect op de zorgdruk in de ziekenhuizen. De verenigingen zijn bang dat er in dat geval meer zorg op het bordje van huisartsen terechtkomt. Bij de vorige coronagolven was dat ook het geval. "Huisartsen en hun medewerkers lopen al een tijd op hun tenen, het ziekteverzuim is nog altijd hoog. Desondanks wordt er veel van hen verwacht", zeggen onder meer de Landelijke Huisartsen Vereniging en het Nederlands Huisartsen Genootschap. Daarom moeten er volgens de huisartsen keuzes gemaakt worden welke werkzaamheden er vervallen bij een nieuwe golf. De verenigingen vragen de overheid om daar helder over te communiceren. "Want alles in de lucht houden tijdens hoge besmettingsgolven gaat simpelweg niet." Plannen om thuis patiënten te monitoren moeten concreter, stellen de verenigingen verder. Ideeën van expertgroepen, die de minister presenteerde als oplossingen bij een nieuwe golf, zijn volgens de huisartsen "niet bewezen effectief". De focus zou in de langetermijnaanpak moeten liggen op oplossingen die wel aantoonbaar werken. De verenigingen zeggen ook dat er meer geld nodig is, mocht er een nieuwe besmettingsgolf in het land uitbreken. Het huidige budget voor de reguliere zorg zou niet toereikend zijn om een nieuwe opleving van het virus het hoofd te bieden.||https://nos.nl/artikel/2433889-huisartsen-vinden-zorg-onvoldoende-voorbereid-op-nieuwe-coronagolf
2022-06-24||Economie harder gegroeid dan gedacht: recordwinsten voor bedrijven|| De Nederlandse economie is toch gegroeid in de eerste drie maanden van dit jaar. Het Centraal Bureau voor de Statistiek (CBS) berekende in eerste instantie dat de omvang van de economie gelijk was gebleven aan het vierde kwartaal van 2021. Maar in een tweede, nauwkeurigere berekening komt het CBS nu uit op een groei van 0,4 procent. Dat de groei zo sterk is bijgesteld, komt deels doordat het CBS inmiddels over meer cijfers beschikt. Daaruit blijkt dat de groei van de consumptie hoger is dan eerder gedacht. "Meer Nederlanders zijn tijdens de krokusvakantie op vakantie gegaan naar het buitenland", zegt Peter Hein van Mulligen, hoofdeconoom van het CBS. Ook heeft de overheid minder beknibbeld op de uitgaven dan aanvankelijk gedacht. Daarnaast heeft het CBS op een andere manier seizoenseffecten in de cijfers verwerkt. De groei in het derde en vierde kwartaal van vorig jaar kwam daardoor lager uit en de groei in het eerste kwartaal van dit jaar werd zo juist hoger. Ook het bedrijfsleven profiteerde in de eerste drie maanden van de groei van de economie. De winsten van bedrijven bereikten recordhoogten. Bij elkaar maakten ze 81,5 miljard euro winst. Dat is 13,7 miljard euro meer dan een jaar eerder. In 2021 werden bedrijven daarbij voor een deel geholpen door de coronasteun van de Nederlandse overheid. Die steun speelde in het eerste kwartaal van dit jaar een veel kleinere rol. De winst nam vooral toe bij delfstoffenwinning, de olie-industrie, energiebedrijven, groothandel, horeca, reisbureaus en de luchtvaart. Doordat de bedrijven meer winst maakten, betaalden ze ook meer winstbelasting. Mede daardoor kreeg de overheid in de eerste drie maanden van het jaar meer geld binnen dan eruit ging. Dat is voor het eerst sinds het begin van de coronacrisis. Over het algemeen staat de Nederlandse economie er goed voor, zegt Peter Hein van Mulligen. Rabobank-economen waarschuwden voor een recessie. "Het r-woord valt veel, maar als je bijvoorbeeld kijkt naar de productie van industrie dan gaat het daarmee nog steeds heel goed. De arbeidsmarkt draait als een dolle en de consumptie zat in april nog in de plus, al zijn dat wel cijfers waarbij je vergelijkt met de zware lockdownperiode van vorig jaar." ING meldde vanochtend dat het erop lijkt dat consumenten in juni voorzichtiger waren met het doen van uitgaven. De pintransacties die de bank registreert, liepen namelijk terug ten opzichte van een maand eerder.||https://nos.nl/artikel/2433885-economie-harder-gegroeid-dan-gedacht-recordwinsten-voor-bedrijven
2022-06-24||Van kindermisbruik verdachte Nederlanders opgepakt in Ecuador|| In Ecuador zijn twee Nederlandse mannen opgepakt voor het misbruiken van jonge kinderen in het Zuid-Amerikaanse land. Het zijn de eerder in Nederland veroordeelde en voortvluchtige Marthijn U. en zijn partner Lesley L. Beide mannen zijn betrokken bij de sinds 2014 verboden pedofielenvereniging Martijn. Marthijn U. uit Hengelo werd in maart bij verstek in Nederland veroordeeld tot zes maanden celstraf voor het voorzetten van de vereniging. Hij is in Nederland nooit veroordeeld voor misbruik. De politie in Ecuador verdenkt hem daar nu wel van. Lesley L. kreeg in april tien weken celstraf (waarvan vier voorwaardelijk) voor het maken van een kinderpornovideo van een 9-jarig jongetje. Op de beelden liet de jongen, op wie L. soms oppaste, volgens RTV Oost zijn broek zakken om zijn billen te tonen. De rechter ging niet mee in het verweer van de advocaat dat het om een onschuldig filmpje ging. Het Nederlandse Free a Girl zette via een Amerikaanse zusterorganisatie de autoriteiten in Ecuador op het spoor van de voortvluchtige Nederlanders. Oprichter Evelien Hölsken ziet in hun arrestatie een duidelijke boodschap aan kindermisbruikers: "Ook al denk je het recht te kunnen ontlopen door je te verstoppen in dorpjes aan de andere kant van de wereld: gerechtigheid zal altijd zegevieren. Je blijft met je handen van kinderen af." Begin deze maand werd in Mexico een ander prominent lid van vereniging Martijn opgepakt. Nelson M. was naar eigen zeggen naar dat land gereisd om er politiek asiel aan te vragen, maar de Mexicaanse politie ziet hem als leider van een internationaal netwerk van pedofielen. Free a Girl had zich ingespannen om hem in Mexico op te sporen. In 2014 verbood de Hoge Raad de Vereniging Martijn, die sinds 1982 streefde naar wettelijke acceptatie van seksuele relaties tussen volwassenen en kinderen.||https://nos.nl/artikel/2433884-van-kindermisbruik-verdachte-nederlanders-opgepakt-in-ecuador
2022-06-24||Turnleraar die verdacht wordt van doden Esmee (14) bezat kinderporno|| Turnleraar Olivier van de G., die wordt verdacht van het vermoorden en misbruiken van de 14-jarige Esmee, wordt nu ook verdacht van het bezit van kinderporno. Dat bleek vandaag in een zitting. Het Openbaar Ministerie (OM) verdenkt de 33-jarige man van moord of doodslag en ontucht. Van de G. heeft volgens het OM het meisje in zijn huis gewurgd en haar lichaam daarna op zijn rug op de fiets van Esmee verplaatst. G. zou het jaar voorafgaand aan de dood van Esmee vaker ontucht met haar hebben gepleegd. Vanochtend werd de aanklacht naar hem uitgebreid, omdat uit onderzoek dus blijkt dat hij kinderporno bezat, zo schrijft Omroep West. Er zijn volgens justitie 275 bestanden met kinderporno op zijn computer gevonden. Het zou niet gaan om beeldmateriaal van Esmee. De 14-jarige Esmee verdween eind 2021. Op 31 december werd haar lichaam door een groepje sporters gevonden in een speelparkje in Leiden. Diezelfde dag werd haar turnleraar aangehouden. Van de G. verklaarde tijdens verhoren dat hij een seksuele relatie had met Esmee en dat zij bij hem thuis kwam. Tijdens een 'stoeipartij' zou hij haar met de schouders tegen de grond hebben gedrukt. Hij heeft verklaard dat hij haar in een soort wurggreep heeft gehouden totdat hij zag dat ze niet meer leefde. De verdachte was niet aanwezig bij de inleidende zitting. Wel waren er familieleden en vrienden van Esmee in de rechtszaal.||https://nos.nl/artikel/2433880-turnleraar-die-verdacht-wordt-van-doden-esmee-14-bezat-kinderporno
2022-06-24||Trimbos waarschuwt: levensgevaarlijke mdma-vloeistof in omloop|| Het Trimbos Instituut heeft begin deze maand twee keer levensgevaarlijke mdma-vloeistoffen aangetroffen. De vloeistof werd ingeleverd bij locaties waar gebruikers hun drugs laten testen. De vloeistoffen bevatten bijna pure mdma. Bij inname van slechts een kleine hoeveelheid brengt dat ernstige gezondheidsrisico's met zich mee. De vloeistof is lichtbruin van kleur en werd verkocht als harddrug mdma. Eerder doken er al champagneflessen op waar vloeibare mdma in zat. Deze werden onder meer in Nederland, België en Duitsland aangetroffen. De Nederlandse Voedsel- en Warenautoriteit kwam in februari met een waarschuwing. Later doken er meer flessen met mdma op. Mdma is de werkzame stof in xtc-pillen. Daarnaast wordt het ook vaak gebruikt in poedervorm. Het Trimbos Instituut waarschuwt voor het gebruik van vloeibare mdma. Het doseren is lastig, waardoor het gebruik extra gevaarlijk is, "omdat je nooit kan weten hoe sterk de vloeistof is". Dit kan ervoor zorgen dat de lever, nieren en/of hart van de gebruiker niet goed meer werken. De gebruiker kan hierdoor in ernstige gezondheidsproblemen komen en uiteindelijk zelfs overlijden, zo schrijft het Trimbos Instituut in een verklaring.||https://nos.nl/artikel/2433879-trimbos-waarschuwt-levensgevaarlijke-mdma-vloeistof-in-omloop
2022-06-24||Toezichtraad Meta bezorgd over transparantie|| Facebooks moederbedrijf Meta heeft veel huiswerk meegekregen van de eigen toezichtraad. In de eerste jaarrapportage van de zogenoemde Oversight Board klinkt veel kritiek over met name het gebrek aan transparantie vanuit het bedrijf over de manier waarop het actie onderneemt tegen berichten. Het rapport toont dat Meta, dat de afgelopen jaren naar eigen zeggen veel investeerde in het aanpakken van moderatieproblemen, nog een lange weg te gaan heeft. Bovendien zijn er signalen dat het concern minder prioriteit geeft aan de eigen rol bij de aankomende tussentijdse verkiezingen in de VS. Die verkiezingen zouden een potentieel nieuw cruciaal moment voor het het bedrijf kunnen zijn. De Oversight Board is een door Meta zelf opgerichte organisatie die indirect, via een stichting, door het concern wordt gefinancierd. Beide partijen benadrukken dat de raad onafhankelijk werkt. Het idee is dat zij oordelen over de meest ingewikkelde zaken, zodat die verantwoordelijkheid niet meer bij topman Mark Zuckerberg komt te liggen. Tot nu toe blijkt de toezichtraad een kritisch orgaan, dat aan de ene kant de macht heeft om moderatiebesluiten van Facebook en Instagram terug te draaien, maar aan de andere kant beperktere invloed heeft op het beleid dat door Meta wordt gevoerd. In totaal deed de raad in het eerste jaar 86 beleidsadviezen, waarvan er 28 volledig zijn doorgevoerd. De rest werd deels doorgevoerd (27), wordt nog naar gekeken (8), werd al aan gewerkt (14) of wordt niet aangepakt (10). Wat ook opvalt is dat Meta in een aantal gevallen oordeelde dat vragen van de raad niet relevant waren; de meeste vragen werden overigens gewoon beantwoord. Het jaarrapport betreft de periode oktober 2020 en december 2021. In die tijd kreeg het toezichtsorgaan 1,15 miljoen beroepsverzoeken binnen. Daarbij gaat het om zaken waarbij de gebruiker het niet eens is met het besluit van Facebook of Instagram betreffende een bepaald bericht. Dit leidde uiteindelijk tot twintig oordelen over de vraag of Facebook of Instagram juist heeft gehandeld. Het onderzoek brengt zo een belangrijke beperking van de raad aan de oppervlakte; er werd afgelopen jaar geoordeelde over slechts 0,0017 procent van de beroepsverzoeken. Het doel is dan ook vooral om te kijken naar bepaalde patronen: welke zaken staan symbool voor meer beroepsverzoeken en zijn daarmee dus relevant om te behandelen? De meeste oordelen gingen over berichten met haatdragend taalgebruik. Begin dit jaar bleek al uit een analyse van de NOS dat in 70 procent van die behandelde zaken Meta door de eigen raad op de vingers werd getikt. In de vijf zaken van dit jaar kreeg het bedrijf vier keer ongelijk waardoor het percentage zo blijft, zo blijkt uit data van de NOS. Dit jaar zal de raad onder meer te maken gaan krijgen met de tussentijdse verkiezingen in de VS. The New York Times meldde gisteren dat binnen Meta de aandacht hiervoor minder groot is dan vier jaar geleden. Het team dat fulltime bezig is met het onderwerp is volgens de krant geslonken van 300 naar 60 medewerkers. Volgens het bedrijf zelf zijn "honderden" medewerkers met het thema bezig. Bij de vorige tussentijdse verkiezingen in 2018 noemde topman Mark Zuckerberg het toezicht op de eigen rol nog een topprioriteit. Volgens de krant is hij nu vooral bezig met de metaverse, het concept waarbij de fysieke en virtuele in grote mate door elkaar heen lopen en waarbij virtual en augmented reality een grot rol spelen. Daarnaast meldt persbureau Bloomberg dat Meta ook nog een belangrijke tool om desinformatie op te sporen, CrowdTangle, steeds minder aandacht geeft. Men gaat ervan uit dat het bedrijf hier uiteindelijk mee stopt, mogelijk na de tussentijdse verkiezingen.||https://nos.nl/artikel/2433878-toezichtraad-meta-bezorgd-over-transparantie
2022-06-24||Man in tractor die ongeluk kreeg op A12 na boerenprotesten is er slecht aan toe|| Een van de inzittenden van de tractor die afgelopen woensdag een ongeluk kreeg op de A12 na de boerenprotesten is er slecht aan toe. Dat vertelt de vrouw van de boer tegen Omroep West. De man (40) ligt nog steeds in het ziekenhuis na een botsing tussen zijn tractor en een vrachtwagen. Zijn vrouw vertelt tegen de regionale omroep dat hij "bijna alles gebroken heeft wat er te breken valt". Zijn situatie is volgens haar zorgelijk. Hij is vannacht geopereerd en moet nog "vele operaties" ondergaan, vertelt ze. De vrouw en hun 17-jarige dochter zaten ook in de tractor. Zij raakten gewond en zijn inmiddels weer thuis. Het gezin runt een boerderij in Nieuwerbrug aan den Rijn. Die ligt stil als gevolg van het ongeluk. Een familielid startte daarom een crowdfundingsactie. Vanochtend was al meer dan 70.000 euro opgehaald voor het boerengezin. Het ongeluk tussen de tractor en de vrachtwagen gebeurde woensdagmiddag op de A12 bij Ede. Het drietal was op weg naar huis na de boerenprotesten in het Gelderse Stroe. Daar kwamen tienduizenden boeren samen om te protesteren tegen de stikstofmaatregelen. De precieze oorzaak van het ongeluk is nog niet bekend. De politie zegt dat onderzoek nog enige tijd kan duren. Er worden getuigen gehoord en er wordt onderzoek naar het wegdek en de voertuigen gedaan.||https://nos.nl/artikel/2433875-man-in-tractor-die-ongeluk-kreeg-op-a12-na-boerenprotesten-is-er-slecht-aan-toe
2022-06-24||Minder water door de Maas, in de toekomst mogelijk tekort aan drinkwater|| Er dreigt in de toekomst een tekort aan drinkwater voor bijna 4 miljoen Nederlanders doordat er in de zomermaanden te weinig water door de Maas stroomt. Daarvoor waarschuwt kennisinstituut Deltares in een rapport over de toekomstige wateraanvoer via de rivier. De waterbedrijven waarvoor het tekort dreigt leveren drinkwater in Limburg, Brabant, Zuid-Holland en Zeeland. Aanleiding voor het onderzoek is dat de waterstand van de Maas de afgelopen jaren al laag was in de zomermaanden en er zorgen zijn dat dit door klimaatverandering nog erger wordt. Ook zo'n 3 miljoen Belgen die voor hun drinkwater afhankelijk zijn van de Maas krijgen daar last van. De onderzoekers ontwikkelden in opdracht van RIWA-Maas, de belangenbehartiger van drinkwaterbedrijven in Nederland en België die water uit de Maas onttrekken, een model om de beschikbaarheid van Maaswater in de toekomst te onderzoeken. Het model werd losgelaten op drie verschillende klimaatscenario's voor de jaren 2050 en 2085, van gematigd tot extreem. In vrijwel alle scenario's en voor alle onderzochte locaties kwamen de onderzoekers uit op langere perioden van lage waterafvoer in de zomer. Maarten van der Ploeg, directeur van RIWA-Maas noemt de uitkomsten van het onderzoek zorgwekkend. "Dit gaat verder dan alleen drinkwater. De scheepvaart, industrie, energiebedrijven en niet te vergeten de natuur zijn allemaal afhankelijk van de Maas", zegt hij in het NOS Radio 1 Journaal. "We zien bij drinkwater een stijgende vraag. Dat is moeilijk bij minder beschikbaarheid, dus je moet afspraken maken: hoe gaan we met het beperkte water dat we hebben om?" Drinkwaterbedrijven kunnen de verwachte problemen deels zelf oplossen. Zo zijn ze nu al actief bezig met het opsporen van aanvullende drinkwaterbronnen. Maar ook dat is lastig, zegt van der Ploeg, want ook het grondwater komt steeds meer onder druk te staan. Bassins aanleggen om een tijden van overvloed water op te slaan kan ook niet alles oplossen. "De hoeveelheden die nodig zijn, maken het niet heel makkelijk om er eventjes een bassin voor aan te leggen. Dus we kijken ook naar watergebruik. Hoe kunnen we dat zo inrichten dat we met het beschikbare water gewoon rondkomen?" Daarnaast willen de bedrijven in gesprek gaan met overheden, waterbeheerders, onderzoeksinstellingen en watergebruikers om de verontreiniging door bijvoorbeeld industriële lozingen terug te dringen. Bij lage waterstanden neemt de concentratie van die vervuiling toe en is het rivierwater moeilijker te zuiveren. Het risico bestaat, zegt de directeur van RIWA-Maas, dat bedrijven gedurende langere periodes de inname van Maaswater moeten staken omdat het niet goed genoeg is om er drinkwater van te maken. "Wij willen dat bekend is wat, en waar er geloosd wordt, en dat er bij laagwater zoveel mogelijk met de waterkwaliteit rekening wordt gehouden."||https://nos.nl/artikel/2433873-minder-water-door-de-maas-in-de-toekomst-mogelijk-tekort-aan-drinkwater
2022-06-24||Holleeder ook in hoger beroep veroordeeld tot levenslang|| Willem Holleeder blijft levenslang in de cel. Net als de rechtbank in 2019, veroordeelt het gerechtshof hem in hoger beroep voor het geven van vijf moordopdrachten, waarbij zes slachtoffers vielen. Het gaat om de moorden op Cor van Hout (2003, waarbij ook Robert ter Haak om het leven kwam), Willem Endstra (2004), John Mieremet (2005), Kees Houtman (2005) en Thomas van der Bijl (2006). Volgens het hof is bewezen dat die moorden op Holleeders aanwijzing werden gepleegd. In de zaal zaten verschillende nabestaanden van de slachtoffers. Ook nabestaanden van misdaadverslaggever Peter R. de Vries waren aanwezig. Holleeder keek bij binnenkomst even naar de volle zaal en noemde de uitspraak een spannend moment. Nadat hij de uitspraak had aangehoord haalde Holleeder kort zijn schouders op. "U zult het niet met de uitspraak eens zijn", zei de rechter. "Nee", antwoordde Holleeder, die na de zitting aankondigde in cassatie te gaan. Kijk hier een korte samenvatting van de motivering en de uitspraak van de rechter: De rechters werden tijdens de behandeling geconfronteerd met een enorme papierwinkel. Het dossier omvatte duizend ordners, met in totaal een half miljoen pagina's. Het leidde tot een arrest van 500 pagina's, zei de voorzitter van het gerechtshof. Het zijn vooral belastende verklaringen van getuigen op basis waarvan Holleeder veroordeeld is. Een belangrijke rol was daarbij weggelegd voor Holleeders zussen Sonja en Astrid, die tegen hun broer getuigden. Volgens Holleeder waren zijn zussen uit op de erfenis van slachtoffer Cor van Hout - die getrouwd was met Sonja Holleeder - en hadden ze dus financiële motieven om hem te beschuldigen. De aarzelende manier waarop zij in 2013 contact hebben gelegd met de politie, wijst er volgens het hof niet op dat ze bepaalde belangen hadden. "Ons is ook opgevallen dat de zussen vele mogelijkheden om de verdachte te beschuldigen niet hebben aangegrepen", zei de voorzitter van het hof. Ook waren er verklaringen van kroongetuigen Peter La S. en Fred Ros. La S. verklaarde bijvoorbeeld dat hij Holleeder "Osdorp eerst" had horen zeggen: een opdracht om Kees Houtman te liquideren. Holleeder en zijn advocaten hielden vol dat er geen direct bewijs is dat Holleeder achter de moorden zit, zoals telefoontaps of dna. Zij droegen ook alternatieve scenario's aan over wie de opdrachten tot de moorden had gegeven, zoals crimineel Stanley Hillis die later zelf ook is geliquideerd. Ze vroegen dan ook om vrijspraak voor Holleeder. Maar voor de alternatieve scenario's is geen bewijs. De wegen leiden juist allemaal naar Willem Holleeder. Zo zei hij in dreigementen tegen zijn zus Sonja dat hij "het net zo zou regelen als met Endstra". Volgens het hof gaf hij de moord op Willem Endstra en de anderen zelf toe tegenover zijn zussen. "Het was hij of ik", zei Holleeder bijvoorbeeld over slachtoffer Kees Houtman. Alle getuigenissen tegen Holleeder werden gesteund door andere dossierstukken. "Het ging hier niet om het woord van Holleeder tegen het woord van zijn zussen", aldus het gerechtshof. Astrid en Sonja Holleeder houden gemengde gevoelens over aan de uitspraak, zegt hun advocaat Willem Jebbink: "Omdat het uiteindelijk wel hun broer is. Die wrange dimensie blijft er. Ze vinden het belangrijk dat hij is veroordeeld, maar het blijft een dag met een hele zwarte rand." Bij de behandeling van Holleeders zaak in eerste aanleg in 2018 was de aandacht van publiek en media heel groot. In het hoger beroep was dat veel minder het geval. Regelmatig zat er tijdens de inhoudelijke zittingsdagen niemand op de publieke tribune.||https://nos.nl/artikel/2433872-holleeder-ook-in-hoger-beroep-veroordeeld-tot-levenslang
2022-06-24||Consumentenbond: Transavia moet gedupeerde passagiers meer opties bieden|| Transavia moet gedupeerde passagiers bij annulering van hun vlucht meer opties aanbieden dan nu het geval is. Dat zegt de Consumentenbond. Volgens de bond handelt Transavia tegen de Europese regels in, omdat het gedupeerde reizigers geen vlucht aanbiedt met bijvoorbeeld een andere luchtvaartmaatschappij. Transavia werpt tegen zoveel mogelijk passagiers om te boeken, maar stelt dat er grenzen zijn vanwege het maximale aantal passagiers dat in de zomer vervoerd mag worden. Transavia annuleert in juli en begin augustus 240 vluchten vanaf Schiphol, omdat de luchthaven een grens heeft gesteld op het aantal vertrekkende passagiers vanwege de personeelsproblemen op de luchthaven. 13.000 boekingen zijn daardoor getroffen. Volgens Transavia is het voor 30 procent daarvan niet gelukt om een alternatief te vinden. Die passagiers kunnen kiezen tussen de opties om geld terug te krijgen of na de zomer te vliegen. Volgens de Consumentenbond is dat niet voldoende en moet Transavia de keuze bieden tussen of geld terug, of een andere vlucht op dezelfde dag óf een vlucht op een dag die de passagier kiest. Als Transavia geen alternatief heeft, moet er desnoods een vlucht met een andere maatschappij aangeboden worden. In dat laatste geval zouden de meerkosten verhaald kunnen worden op Transavia, zegt de organisatie. "De Consumentenbond zoekt naar onvolkomenheden, maar we hebben de ruimte niet om iedereen te vervoeren in de zomer", zegt een woordvoerder van Transavia. "We willen ook de verwachtingen managen." De luchtvaartmaatschappij moet van Schiphol minder passagiers vervoeren. "Als we iedereen omboeken gaan we niet in capaciteit terug. Wij balen hier ook van." Niet alle alternatieven zijn volgens de luchtvaartmaatschappij realistisch. Omboeken van juli naar augustus zou bijvoorbeeld een te groot risico zijn, omdat Transavia nog niet weet hoeveel passagiers in augustus vervoerd mogen worden. Als klanten zelf een alternatieve vlucht vinden bij Transavia, bijvoorbeeld omdat er plekken vrijkomen van mensen die toch liever hun geld terug willen, kunnen ze contact opnemen met de luchtvaartmaatschappij, zegt de woordvoerder.||https://nos.nl/artikel/2433856-consumentenbond-transavia-moet-gedupeerde-passagiers-meer-opties-bieden
2022-06-24||Op verschillende plekken in het land branden door onweer|| Op verschillende plekken in het land is gisterenavond en afgelopen nacht brand uitgebroken als gevolg van blikseminslag. In het Limburgse Meijel ging een schuur in vlammen op. Volgens 1Limburg stonden er meerdere oude auto's in de schuur. De brandweer kon voorkomen dat het vuur oversloeg naar het huis ernaast. Er raakte niemand gewond. De brandweer vermoedt dat blikseminslag de oorzaak is. In Gelderland trof de de bliksem het dak van een woning in Ubbergen. De bewoners konden volgens Omroep Gelderland op tijd het huis verlaten, maar een groot deel van het dak is verwoest. Daarnaast is de bliksem vannacht in de schoorsteen van een huis in het Brabantse Erp geslagen. Volgens Omroep Brabant veroorzaakte dat een kleine brand die snel kon worden geblust. De brandweer zette een hoogwerker in om losse stukken van de schoorsteen van het dak te halen. Ook vandaag worden weer onweersbuien verwacht. Het KNMI heeft voor het grootste gedeelte van het land code geel afgekondigd. Er trekken 's ochtends (onweers)buien over het noorden, noordoosten en zuiden. Vanmiddag kunnen ook in het midden van het land nieuwe onweersbuien ontstaan. Er kan plaatselijk veel regen vallen en er is er kans op hagel en windstoten tot 60 kilometer per uur. In de tweede helft van de avond verdwijnen de onweersbuien. Via NOS ooggetuige kwamen deze foto's van het onweer binnen.||https://nos.nl/artikel/2433855-op-verschillende-plekken-in-het-land-branden-door-onweer
2022-06-24||Partij Boris Johnson raakt twee zetels kwijt in parlement, voorzitter stapt op|| De Conservatieve Partij van zittend premier Boris Johnson heeft in het Verenigd Koninkrijk twee zetels verloren bij tussentijdse verkiezingen. In Tiverton-Honiton ging de zetel naar de Liberal Democrats, in Wakefield naar Labour. De tussentijdse verkiezingen werden als belangrijke test gezien voor de partij van Johnson. De zetel in de noordelijke stad Wakefield was 87 jaar lang in handen van Labour, maar de partij raakte het district in 2019 kwijt aan de Tories. Nu heeft Labour de zetel dus weer in handen. In Tiverton-Honiton, een plaatsje in het zuidwesten waar honderd jaar steevast op de Conservatieve Partij werd gestemd, ging de zetel naar de Liberal Democrats. De voorzitter van de Britse Conservatieve Partij stapt op na de tegenvallende resultaten. "Onze aanhangers zijn verdrietig en teleurgesteld door de recente gebeurtenissen en ik deel die gevoelens", schrijft Oliver Dowden in zijn ontslagbrief aan premier Boris Johnson, die hij op Twitter plaatste. "We kunnen niet doorgaan zoals we al deden. Iemand moet de verantwoordelijkheid nemen en ik heb geconcludeerd dat, onder deze omstandigheden, het voor mij niet juist zou zijn om deze positie te blijven bekleden." Voor de slagkracht in het Lagerhuis maakt het verlies voor Conservatieve Partij niet uit. Johnson heeft hier een ruime meerderheid. Toch is het een gevoelige tik. De premier is de afgelopen maanden zwaar onder vuur komen te liggen vanwege de zogenoemde 'partygate'. Gedurende de coronaperiode gold er in Engeland een strenge lockdown. De bevolking was aan strenge regels gebonden, maar medewerkers van Johnsons Downing Street 10 woonden borrels en feestjes bij. Begin deze maand overleefde Johnson een vertrouwensstemming. Hij mocht van zijn eigen partij aanblijven, maar de oppositie rook bloed. Het verlies van de twee zetels kan de discussie over zijn positie doen heropleven. "Vanavond hebben de inwoners van Tiverton en Honiton namens Groot-Brittannië gesproken", concludeerde winnende Lib Dem-kandidaat Richard Foord gisteravond. "Het nu tijd voor Boris Johnson om te gaan, en wel meteen." Johnson noemde de suggestie dat hij zou kunnen aftreden omwille van het verlies van de Conservatieve zetels donderdag onzin. Hij zei dat het gebruikelijk is dat regeringspartijen tussentijdse verkiezingen verliezen. De tussentijdse verkiezingen werden voorafgegaan door spraakmakend ontslag van Conservatieve parlementsleden. Het Conservatieve parlementslid van Tiverton, Neil Parish, moest opstappen nadat hij betrapt was op het kijken van porno op zijn telefoon in het Lagerhuis. Het zittende Conservatieve lid in Wakefield, Imran Ahmad Khan, werd uit de partij gezet nadat hij was veroordeeld voor aanranding van een minderjarige jongen.||https://nos.nl/artikel/2433850-partij-boris-johnson-raakt-twee-zetels-kwijt-in-parlement-voorzitter-stapt-op
2022-06-24||TNO: te laat en te weinig geïnvesteerd in kennis over Groningse gaswinning|| Er is te laat begonnen met fundamenteel onderzoek naar de negatieve effecten van de Groningse gaswinning. Dat zegt René Peters, directeur gastechnologie bij onderzoeksinstelling TNO, in de NOS/NPO Radio 1-podcast Gronings gas: gewonnen of verloren?. Peters spreekt van "een gemiste kans". Volgens Peters is niet alleen in de eerste vijftig jaar van de gaswinning te weinig en te laat geïnvesteerd in kennisopbouw, maar ook in de afgelopen tien jaar. Als hierin wel tijdig was geïnvesteerd, was het wellicht mogelijk geweest om het resterende gas veilig te winnen. Eerder deze week herhaalde het kabinet zijn standpunt de Groningse gaswinning te willen beëindigen. Alleen als er door het stoppen van de Russische gasimport een veiligheidsprobleem ontstaat in Nederland, zou de Groningse gaskraan als allerlaatste optie weer opengezet kunnen worden. In alle andere scenario's blijft de kraan dicht, omdat de gaswinning volgens het Staatstoezicht op de Mijnen (SodM) nog altijd onveilig is. "Ik denk dat we die kennisopbouw van de ondergrond veel sneller hadden moeten starten", zegt Peters in de podcast. "Ook vanwege het financiële belang." Er zitten nog honderden miljarden kubieke meters aardgas in de Groningse bodem. "Als die kennis sneller was opgebouwd, hadden we wellicht ook meer vertrouwen gehad in het voorspellen van de risico's van aardbevingen in Groningen." In de discussie over het Groningse gas zijn technische mogelijkheden voorgesteld waarmee het gas veilig naar boven gehaald zou kunnen worden. Zo kan het gasveld geïnjecteerd worden met stikstof, om zo de drukverschillen op te heffen en aardbevingen tegen te gaan. Maar volgens toezichthouder SodM is er op dit moment geen gegarandeerd veilige methode beschikbaar. "We hebben in ieder geval nog geen oplossingen gezien waarop een analyse is gedaan of het ook echt bijdraagt aan de veiligheid. Ik kan het niet uitsluiten, maar op dit moment ligt er niks voor", zegt Theodor Kockelkoren van het SodM. Aan stikstofinjecties kleven bijvoorbeeld allerlei bezwaren. Kockelkoren: "Voordat dit in de realiteit kan, zijn we jaren verder. Ik hoor het nu sommige mensen opperen voor het probleem van het hier en nu. En dat is niet terecht." Tot die conclusie kwamen eerder al de leden van de Maatschap Groningen, ooit opgericht om de productie van het Groningse gas te beheren. In notulen van vergaderingen die eerder deze maand uitlekten, sprak voormalig Shell-topman Dick Benschop in 2013 over stikstofinjecties: "De heer Benschop zegt het ermee eens te zijn dat NAM zich nog even bezint op de wijze waarop deze optie wordt gepresenteerd. Hij voegt toe overigens niet te verwachten dat deze maatregel ooit daadwerkelijk zal worden toegepast." In de podcast blikt ook Hein Haak, voormalig hoofd van de afdeling seismologie van het KNMI, terug op het aardbevingsonderzoek in Nederland. Achteraf had hij zijn vak anders moeten uitoefenen, zegt hij, omdat hij teveel "techneut" is geweest en zijn gevoel te weinig heeft laten spreken. "Mijn vak had twee kanten: kennisvergaring over wat er in de aarde gebeurt, maar ook, het belangrijkste, wat de uitwerking was op mensen. Het wonderlijke is dat we heel diep gegaan zijn om de aarde te begrijpen, maar om de uitwerking op mensen te begrijpen zijn we veel minder ver gegaan. Het gevoel is ondergeschikt geweest. En dat is raar." Verder kregen onderzoekers zoals Haak lang niet altijd alle informatie van de oliemaatschappijen die het Groningse gas wonnen. Bijvoorbeeld als het gaat om de hoeveelheden gewonnen gas of de breuken in de Groningse ondergrond. "De detailkaarten waren geheim", zegt Haak. "Want zij hadden voor die afbeelding betaald, zij hadden de 'foto' genomen." Onderzoekers hadden geregeld te maken met het spanningsveld rond het Groningse gas, omdat er grote financiële belangen bij gemoeid waren en het dus ook politiek geregeld een heet hangijzer was. "Het is een kunst op zich om je wetenschappelijke integriteit overeind te houden in een politieke omgeving", legt Haak uit. Op de vraag of hij weleens te horen kreeg dat hij een minister niet in de problemen mocht brengen met zijn onderzoeken, zegt hij: "Tuurlijk, ja tuurlijk, dat kreeg ik wel eens te horen. Dat was een geschreven en ongeschreven regel." Voor de podcast over het Groningse gas is ook geprobeerd om met de NAM en Shell te praten. Zij waren hier niet toe bereid. ||https://nos.nl/collectie/13902/artikel/2433847-tno-te-laat-en-te-weinig-geinvesteerd-in-kennis-over-groningse-gaswinning
2022-06-24||Wekdienst 24/6: Uitspraak in hoger beroep Willem Holleeder • Voetbalvrouwen spelen tegen Engeland|| Goedemorgen! Willem Holleeder verschijnt vandaag voor het gerechtshof en krijgt mogelijk levenslang. En de Nederlandse voetbalvrouwen spelen een oefenwedstrijd tegen Engeland. Het weer: verspreid over het land vallen buien, hier en daar nog met wat onweer. In de ochtend trekt de neerslag naar het noorden, vanuit het zuiden breekt af en toe de zon door. Maar later kunnen weer buien vallen. Het wordt 20 tot lokaal 24 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Stikstofminister Van der Wal blijft erbij dat het kabinet ingrijpende stikstofmaatregelen moet nemen. In het stikstofdebat herhaalde ze dat de Raad van State in 2019 duidelijk heeft gemaakt dat Nederland te weinig doet om de natuur te herstellen, die door de hoge stikstofuitstoot wordt aangetast. In de Tweede Kamer en bij boeren leven veel vragen over op welke manier de stikstofuitstoot verminderd moet worden. Minister Staghouwer van Landbouw, die in het debat meer duidelijkheid zou geven over de toekomstperspectieven voor boeren, zegt dat deze hulpplannen nog uitgewerkt moeten worden. Staghouwer kreeg scherpe kritiek van vrijwel de hele Kamer. Hij had beloofd met een plan te komen dat de boeren perspectief moet bieden. Maar dat is nog niet gelukt. Hij kwam wel met een brief over allerlei bestaande subsidieregelingen, maar die vindt een groot deel van de Kamer onder de maat. GroenLinks-leider Klaver sprak van "broddelwerk". Het kabinetsbeleid kan in grote lijnen wel rekenen op steun van de coalitiepartijen, maar ook die zeggen de uitwerking door de provincies en het perspectief voor boeren de komende maanden kritisch te gaan volgen. Bacteriën zijn normaal alleen met een microscoop te zien, maar wetenschappers in het Caribisch gebied hebben een bacterie aangetroffen die met het blote oog zichtbaar is. Het gaat om een bacterie die de naam 'Thiomargarita magnifica' heeft gekregen. Het is de grootste bacterie die ooit is ontdekt. Het indrukwekkendste exemplaar dat ze vonden was zo'n 2 centimeter lang. "Het zou hetzelfde zijn als wanneer je een mens ontdekt die zo groot is als de Mount Everest", zegt Jean-Marie Volland van het Amerikaanse Lawrence Berkeley National Laboratory, die meewerkte aan het onderzoek. "Deze bacterie is vijfduizend keer groter dan de meeste bacteriën." De bacterie ter vergelijking naast een munt: Fijne vrijdag!||https://nos.nl/artikel/2433845-wekdienst-24-6-uitspraak-in-hoger-beroep-willem-holleeder-voetbalvrouwen-spelen-tegen-engeland
2022-06-24||'Nederlandse consument doet het wat rustiger aan'|| Nederlanders houden de hand wat meer op de knip. Dat blijkt uit een analyse van ING op basis van de transacties (pinnen, online en cash) in juni. Ten opzichte van mei is er 3 procent minder uitgegeven. Na twee maanden stijging is dit een eerste signaal dat de Nederlandse consument het weer wat rustiger aan doet, zegt de bank. Het is niet mogelijk om één conclusie te trekken uit alleen de pintransacties van afgelopen maand. "Toch kunnen we er niet omheen dat we nu voor het eerst na de laatste lockdown en het begin van de Oekraïne-oorlog ook een concreet signaal waarnemen. Daaruit blijkt dat de consument de hand mogelijk wat meer op de knip houdt", zegt ING-econoom Marten van Garderen. In de horeca geeft de Nederlander zijn geld nog steeds flink uit. Maar in woonwinkels en aan elektronica wordt wel minder uitgegeven. Van Garderen: "Het is relatief kort na de laatste coronalockdown best logisch dat juist op dat type goederen als eerste wordt bezuinigd en niet bijvoorbeeld op de horecadiensten waar we zo naar zaten te smachten na corona." ING zegt dat het logisch is dat mensen nu minder zullen uitgeven. Het consumentenvertrouwen is historisch laag en de inflatie torenhoog. In april constateerde het Centraal Bureau voor de Statistiek (CBS) al dat het vertrouwen in de economie nog nooit zo laag is geweest. "We spreken nog niet van een recessie, maar gezien de economische ontwikkelingen in de laatste paar weken is dat negatieve scenario wel dichterbij gekomen", zegt ING-econoom Van Garderen. De Nederlandse economie is aan het afkoelen. Vooral de oorlog in Oekraïne, de energieprijzen en de haperende wereldhandel zetten een rem op de economische groei. Verder in het jaar zal de consumptie verder afnemen, verwacht ING. Vooral als de energierekening verder oploopt en de zogenoemde inhaaleffecten na corona - toen maar weinig kon - zwakker worden. Ook het opgebouwde spaargeld tijdens corona wordt minder, waardoor Nederlanders minder uitgeven.||https://nos.nl/artikel/2433842-nederlandse-consument-doet-het-wat-rustiger-aan
2022-06-24||Doorbraak in debat over wapens VS: Senaat keurt nieuwe wapenwet goed|| Een ruime meerderheid van de Amerikaanse Senaat heeft ingestemd met een nieuwe vuurwapenwet. De wapenwet kreeg steun van alle vijftig Democratische senatoren en van vijftien Republikeinen. 33 parlementariërs stemden tegen. Over strengere wapenwetgeving wordt in de Verenigde Staten al bijna dertig jaar gesproken en daarom wordt het aannemen van de wet gezien als doorbraak. Het komt een maand na een aanslag op een school in Uvalde, Texas. Daar werden 19 kinderen en twee volwassenen gedood. En ruim een week eerder werden in en rond een supermarkt in Buffalo (New York) tien mensen om het leven gebracht bij een andere aanslag. Met de nieuwe wapenwet komt er geld beschikbaar voor strengere controles voor wapenkopers jonger dan 21 jaar, voor verbetering van de geestelijke gezondheidszorg en voor de beveiliging van scholen. Verder worden staten aangemoedigd om wetgeving in te voeren waarmee wapens afgepakt kunnen worden van mensen die als gevaarlijk worden gezien. Illegale wapenhandel moet op federaal niveau strafbaar worden gesteld. De wet gaat minder ver dan president Biden en anti-wapenactivisten graag hadden gezien. Biden wilde onder meer een verbod op magazijnen met een hoge capaciteit en op aanvalsgeweren. De president noemde dit wetsvoorstel eerder ontoereikend, maar wel een stap in de goede richting. "We doen iets wat velen een paar weken geleden nog voor onmogelijk achtten: we nemen de eerste belangrijke wet over de veiligheid van vuurwapens in bijna dertig jaar aan", zei de Democratische leider Schumer. Zijn Republikeinse collega McConnell zei dat de wetgeving de VS veiliger zou maken, "zonder ons land ook maar een beetje minder vrij te maken". De wet moet nog worden aangenomen door het Huis van Afgevaardigden, maar dat lijkt een formaliteit. Zeer waarschijnlijk gebeurt dat later vandaag. Daarna kan president Biden de wet tekenen. Juist gisteren verklaarde het Hooggerechtshof een wet in de staat New York ongrondwettelijk. Die wet stelt voorwaarden aan het dragen van wapens. Volgens de wet uit 1913 moeten wapenbezitters een "geldige reden" opgeven om hun wapen buitenshuis te mogen dragen. Een reden kan zijn dat hij of zij bedreigd wordt en zichzelf moet kunnen verdedigen. De uitspraak van het Hof betekent een mogelijke verruiming van het recht een wapen te dragen voor de hele Verenigde Staten. Tegen de wet was bezwaar gemaakt door twee burgers, samen met de New Yorkse afdeling van wapenlobby-organisatie NRA. Een lagere rechter had het bezwaar verworpen, maar het Hooggerechtshof wees het wel toe.||https://nos.nl/artikel/2433841-doorbraak-in-debat-over-wapens-vs-senaat-keurt-nieuwe-wapenwet-goed
2022-06-24||Holleeder hoort vandaag of hij levenslang in de cel blijft|| Na zijn eerdere veroordeling tot levenslang hoort Willem Holleeder vandaag of deze straf definitief wordt. Het gerechtshof in Amsterdam doet uitspraak in het hoger beroep dat Holleeder had aangespannen. De afgelopen tweeënhalf jaar is het hoger beroep in de zaak-Holleeder vrijwel geruisloos behandeld. Een groter contrast met de zittingen bij de rechtbank in Amsterdam in 2018 is haast niet denkbaar. Toen was er enorme belangstelling voor het proces en stonden er zelfs lange rijen publiek voor de rechtbank. Op de dagen dat zussen Astrid en Sonja Holleeder moesten getuigen, meldden zich om 04.00 uur al de eerste mensen, die zeker wilden zijn van een plekje in de zittingszaal om de aanvaringen tussen Holleeder en zijn zussen te kunnen meemaken. De afgelopen zittingen, bij het gerechtshof, bleef de publieke tribune grotendeels leeg. Pers was er nauwelijks. Wat ook uitbleef, waren heftige confrontaties tussen broer en zussen. Zij hadden hun emoties deze tweede keer beter onder controle. "Het was destijds natuurlijk een unieke situatie, met de zussen die belastend verklaarden over hun broer", zegt persadvocaat-generaal Dop Kruimel namens het Openbaar Ministerie. "Het heeft ons wel een beetje verbaasd dat er nu zo weinig interesse was." "De buitenproportionele aandacht die er eerst was, is helemaal weggevallen", constateert ook Sander Janssen, die samen met Desiree de Jonge de verdediging van Holleeder verzorgt. Zo gaat het vaak: als een zaak voor het eerst dient in de rechtbank, is er volop interesse. Bij een hoger beroep zijn alle feiten bekend, ligt er al een vonnis en is de zaak geen nieuws meer. Daarnaast is er een belangrijke oorzaak voor de geringe belangstelling, vermoedt Janssen: het Marengo-proces is ervoor in de plaats gekomen. Kort na de veroordeling van Holleeder werd advocaat Derk Wiersum vermoord. Hij was betrokken bij het proces tegen Ridouan Taghi. Vanaf dat moment verschoof alle aandacht definitief van Holleeder naar Taghi. Janssen is niet rouwig om de stilte rond het hoger beroep. "Ik kreeg er destijds een infotainment-achtig gevoel bij. Nu ging het gelukkig gewoon over de inhoud." Die inhoud ligt beslagen in maar liefst duizend ordners dossier. Een half miljoen pagina's hebben de raadsheren van het gerechtshof moeten lezen. Dat zij zelfs van de kleinste details op de hoogte bleken, noemen alle procesdeelnemers indrukwekkend. Zelfs Willem Holleeder maakte een compliment aan de rechters omdat ze zich zo goed hadden ingelezen. Janssen: "Hij heeft zich echt gehoord gevoeld. Het hof heeft verder gekeken dan de beschuldigingen van de zussen." Astrid en Sonja Holleeder blijven erbij dat hun broer verantwoordelijk is voor een reeks moorden en zich als een tiran gedroeg. Holleeder blijft volhouden dat ze liegen. Nieuwe feiten zijn tijdens de behandeling van het hoger beroep niet aan het licht gekomen. De advocaten van Holleeder zeggen dat ze wel "meer verdieping en nuancering" hebben kunnen aanbrengen. Het OM spreekt van een aantal "nieuwe gezichtspunten". In november eiste het Openbaar Ministerie opnieuw levenslang tegen Holleeder. "Ook al is het lang geleden, er was sprake van heel veel geweld", zegt Kruimel. "Het gaat om een andere generatie criminelen, maar het is niet minder belangrijk daar een passend antwoord op te geven. Ook als voorbeeld naar jongere criminelen." De advocaten van Holleeder hebben wederom vrijspraak gevraagd. "Omdat er geen enkel bewijs is dat invulling geeft aan welke concrete rol Holleeder zou hebben gespeeld bij die moorden", zegt advocaat Sander Janssen. "Mensen zeggen dat hij een belang had, een motief. Ze hebben een onderbuikgevoel dat hij er wel mee te maken zal hebben. Maar wat hij dan precies heeft gezegd, waar, wanneer en tegen wie, dat is nergens te vinden." Op één uitzondering na: de moord op Kees Houtman in Amsterdam-Osdorp. In die zaak hoorde getuige Peter la S. van Holleeder het bevel 'Osdorp eerst', waarmee duidelijk zou zijn geweest dat het ging om een liquidatieopdracht. Het is de reden dat de verdediging van Holleeder de getuige graag nog eens kritisch wilde bevragen. Maar Peter la S. bleek tijdens de behandeling van het hoger beroep spoorloos verdwenen. Het lukte justitie niet om hem te traceren. Pas deze maand dook hij opeens weer op. Peter la S. liet weten dat hij niet meer aan verhoren wil meewerken. Daarna verdween hij weer van de radar. Het gerechtshof heeft nu besloten La S. definitief van de getuigenlijst te schrappen. De rechters zullen het moeten doen met de verklaringen die hij eerder al heeft afgelegd. Een andere getuige die de verdediging graag opnieuw had willen ondervragen, was Mink K. Deze oudgediende in het criminele milieu woonde tot voor kort in Libanon. Ook bij hem lukte een tweede verhoor niet. Inmiddels is Mink K., op verzoek van Nederland, gearresteerd voor cocaïnehandel. Afgelopen weekend werd hij uitgeleverd en sindsdien zit hij hier in de cel. Het is voor het gerechtshof geen reden om het onderzoek naar Holleeder te heropenen. En dus wijzen de raadsheren van het hof vandaag arrest, zoals uitspraak doen in hoger beroep officieel heet. Willem Holleeder, nu 64 jaar oud, hoort dan of hij inderdaad levenslang achter de tralies blijft.||https://nos.nl/artikel/2433840-holleeder-hoort-vandaag-of-hij-levenslang-in-de-cel-blijft
2022-06-24||Hoorzittingen VS: justitietop dreigde met vertrek om verkiezingsdruk Trump|| Een groot deel van de top van het Amerikaanse ministerie van Justitie heeft begin vorig jaar gedreigd met een vertrek. Dat bleek op de vijfde dag van de verhoren in het Huis van Afgevaardigden over de aanval op het Capitool van 6 januari vorig jaar. Toenmalig president Trump wilde waarnemend minister van Justitie Jeffrey Rosen vervangen door Jeffrey Clark, een jurist van het ministerie van Justitie die geloofde in de uitlatingen van Trump dat er massale fraude was gepleegd bij de presidentsverkiezingen van eind 2020. Er is nooit bewijs voor geleverd, en rechters hebben alle bezwaren erover van Trump en zijn team van tafel geveegd. De justitietop zag de machtswissel niet zitten en dreigde met een onmiddellijk vertrek als Trump Rosen zou ontslaan. Rosen was overigens maar kort minister. Hij trad aan na het vertrek van William Barr. Trump beweerde volgens Rosen regelmatig dat het ministerie van Justitie "niet genoeg had gedaan" om de beschuldiging te onderzoeken dat de verkiezingen door verkiezingsfraude waren "gestolen". "Tussen 23 december en 3 januari heeft de president mij vrijwel dagelijks gebeld of gesproken", zei Rosen tegen de commissie. Volgens Rosen wilde Trump dat Justitie met een verklaring zou komen waarin het resultaat van de verkiezingen in twijfel zou worden getrokken. "En laat de rest maar aan mij en de Republikeinen over", zou Trump gezegd hebben. Rosen zei tegen de commissieleden dat Justitie er niets van moest weten. "We hebben de wet en de feiten gevolgd." De onderminister van Justitie, Richard Donoghue, zei dat Trump sprak over een "arsenaal aan aantijgingen" om in te zetten. De verklaring die Justitie had moeten verspreiden, zou het ministerie op gevaarlijke wijze hebben gepolitiseerd, zei hij. "Het zou tot een constitutionele crisis hebben geleid." Op de verhoordag bleek ook dat meerdere Republikeinse congresleden, onder wie prominente Trump-loyalisten als Marjorie Taylor Greene en Matt Gaetz, een gratieverzoek bij Trump hadden ingediend. Ze waren aanwezig geweest bij een vergadering met Trump, waar gesproken werd over mogelijkheden om iets aan de verkiezingsresultaten te veranderen. Ze vreesden daarvoor vervolgd te worden. Een van de parlementsleden gaf het gratieverzoek toe en zei dat te hebben gedaan uit vrees voor "misbruik van het rechtssysteem" door de Democraten. Een ander congreslid ontkent. Trump heeft met de gratieverzoeken nooit iets gedaan.||https://nos.nl/artikel/2433839-hoorzittingen-vs-justitietop-dreigde-met-vertrek-om-verkiezingsdruk-trump
2022-06-24||'Mount Everest' onder de bacteriën gevonden op Guadeloupe|| Voor vrijwel alle bacteriën is een microscoop nodig om ze te zien, maar wetenschappers in het Caribisch gebied hebben een bacterie aangetroffen die met het blote oog zichtbaar is. Het gaat om een bacterie die de naam Thiomargarita magnifica heeft gekregen. Het is de grootste bacterie die ooit is ontdekt. De bacterie werd gevonden op meerdere plekken in een mangrovebos op het eiland Guadeloupe, een Frans overzees departement. De bacterie kan ruim een centimeter lang worden en heeft de vorm van een wimperhaar. Bovendien is de bacterie inwendig totaal anders dan gebruikelijk. Het dna zweeft niet vrij rond in de ene cel waaruit een bacterie altijd bestaat, maar zit in talrijke kleine zakjes, omgeven door een membraan. De grootste bacterie die werd gevonden was zo'n 2 centimeter lang. Olivier Gros, medeauteur van het wetenschappelijke artikel in Science en microbioloog bij de Université des Antilles, vond de bacterie al in 2009. Maar hij wist toen nog niet dat het een bacterie was. Na veel onderzoek in het laboratorium bleek een reuzebacterie te zijn. "Het zou hetzelfde zijn als wanneer je een mens ontdekt die zo groot is als de Mount Everest", zegt Jean-Marie Volland van het Amerikaanse Lawrence Berkeley National Laboratory, die ook meewerkte aan het onderzoek. "Deze bacterie is vijfduizend keer groter dan de meeste bacteriën." Waarom de bacterie zo groot is, is nog onderwerp van verder onderzoek. De onderzoekers hebben het vermoeden dat de grootte de bacterie helpt bij het voorkomen opgegeten te worden.||https://nos.nl/artikel/2433838-mount-everest-onder-de-bacterien-gevonden-op-guadeloupe
2022-06-24||Boy Edgarprijs dit jaar voor jazzfluitist Ronald Snijders|| Jazzfluitist Ronald Snijders krijgt dit jaar de Boy Edgarprijs, de belangrijkste Nederlandse prijs in de jazzmuziek. De jury roemt de 71-jarige Snijders om zijn veelzijdigheid, bijvoorbeeld door muziekstijlen uit zijn geboorteland Suriname te vermengen met jazz, funk en soul. Aan de prijs is een bedrag van 25.000 euro verbonden.  Snijders geldt al meer dan 50 jaar als vernieuwer in het jazzveld, zegt de jury. "Vanuit een sterke liefde voor zijn wortels, startende bij de muzikale erfenis van zijn vader, heeft Snijders een grote nieuwsgierigheid naar nieuwe ontwikkelingen. De connectie met de jongere musici is voor hem essentieel. Hij is een genereus musicus die ervoor zorgt dat ook andere musici kunnen stralen." De jury zegt dat het delen van kennis en inspiratie centraal staat in het werk van Snijders. "Al decennialang staat hij te boek als spilfiguur die generaties, culturen, luisteraars en spelers verbindt." Snijders werd in 2001 ridder in de orde van Oranje-Nassau en kreeg in dat jaar ook de hoogste Surinaamse onderscheiding, ridder in de Ere-Orde van de Gele Ster. Zijn eerste muzikale prijs won hij in 1973, toen hij de persprijs kreeg bij het NOS Jazzconcours in Laren. Daarna speelde hij over de hele wereld.  Ronald Snijders krijgt de prijs in december uitgereikt tijdens een concertavond in Amsterdam. De prijs is vernoemd naar de bekende Nederlandse jazzlegende Boy Edgar (1915-1980).  Ronald Snijders speelde met zijn band in 2017 het nummer Meet the World:||https://nos.nl/artikel/2433837-boy-edgarprijs-dit-jaar-voor-jazzfluitist-ronald-snijders
2022-06-24||Snelwegen en waterprojecten later aangepakt door tekort aan stikstofexperts|| Veertien infrastructuurprojecten zijn met zeker 2,5 jaar vertraagd vanwege een tekort aan stikstofdeskundigen. Dat schrijft minister Harbers van Infrastructuur aan de Tweede Kamer. De experts zijn nodig om de verplichte stikstofberekeningen te maken. Volgens Harbers heeft het ministerie een keuze moeten maken welke projecten voorrang krijgen en welke moeten wachten. Onder die laatste vallen onder meer de verbreding van de A7 en A8 tussen Amsterdam en Hoorn en de aanpak van de drukke A1/A35 in Twente. Verschillende waterbouwprojecten lopen ook vertraging op, zoals de aanpak van de vaarweg tussen Meppel en het IJsselmeer. Harbers meldt ook vertraging bij de verbreding van de A6 tussen Almere en Lelystad en die van de A58 tussen Eindhoven en Tilburg. De minister wil nog wel onderzoeken of provincies stikstofdeskundigen hebben, die de berekeningen zouden kunnen maken. In dat geval zou de vertraging meevallen. De minister geeft voorrang aan elf andere projecten, zoals de grootschalige werkzaamheden aan knooppunt Hoevelaken en het vernieuwen van de aansluiting van de A1 op de A30 bij Barneveld, waar regelmatig ongelukken gebeuren. Ook de aanpak van de A20 in Zuid-Holland en die van de A67 bij knooppunt Zaarderheiken krijgen voorrang van Harbers. Volgens de VVD-bewindsman kan uiteindelijk ook de planning van de projecten die nu voorrang krijgen veranderen, omdat het stikstofdossier ook de komende jaren "een onzekere factor" zal blijven.||https://nos.nl/collectie/13901/artikel/2433836-snelwegen-en-waterprojecten-later-aangepakt-door-tekort-aan-stikstofexperts
2022-06-24||Kamer teleurgesteld in boerenplan minister Staghouwer • 'dikke onvoldoende'|| Na ruim 12 uur debatteren is de Tweede Kamer klaar met het debat over de stikstofplannen. Minister Van der Wal verdedigde haar aanpak met de stikstofkaartjes en benadrukte dat Nederland "geen andere keuze" heeft. De natuur staat er slecht voor en dat moet verbeterd worden door minder stikstof uit te stoten.  Minister Staghouwer van Landbouw kreeg stevige kritiek, omdat hij nog geen concrete plannen heeft voor de toekomst van de boerensector.  De ministers moeten zich even voorbereiden op de voorstellen, de moties uit de Kamer.  Het debat nadert zijn einde en een behoorlijk aantal partijen zijn zeer kritisch over CU-minister Staghouwer. De landbouwminister heeft nog geen concrete plannen om de getroffen boeren een toekomstperspectief te bieden. Ook weten boeren voorlopig nog niet welke maatregelen ze kunnen nemen om hun bedrijf op een effectieve wijze te verduurzamen of in de toekomst voldoende geld te kunnen verdienen.  CDA-Kamerlid Boswijk zegt dat hij "een beetje wanhopig is". Hij moet vrijdag boeren toespreken over hun nieuwe verdienmodel. "Ik heb een knoop in mijn maag. Ik weet niet wat ik moet zeggen." D66-Kamerlid Groot uit zijn teleurstelling. "De boeren worden het bos in gestuurd." GroenLinks-leider Klaver spreekt over een "gele kaart" en geeft Staghouwer een "dikke onvoldoende." De partijen GroenLinks, de Partij voor de Dieren, BBB, de PvdA, SP het Kamerlid Omtzigt, maar ook de coalitiepartijen VVD, CDA, D66 en ChristenUnie eisen dat Staghouwer ruim voor Prinsjesdag met een perspectief komt voor de boeren, met daarin uitgewerkte voorbeelden van "toekomstvaste agrarische bedrijfsplannen". Het moet van de partijen een richtinggevend plan te zijn.  Een paar boeren zijn na het werk naar de Tweede Kamer gereden, zo blijkt uit een filmpje van BBB-partijleider Van der Plas. De boeren zitten nu op de publieke tribune om het laatste deel van het debat bij te wonen. Na de antwoorden van de twee ministers zijn de Kamerfracties weer aan het woord. In deze zogenoemde tweede termijn kunnen Kamerleden moties indienen. Het ziet er niet uit dat er een motie komt van een meerderheid van de Tweede Kamer die het kabinetsplan ingrijpend zal veranderen. De coalitie is wel kritisch, maar zal het kabinet niet dwingen tot een grote aanpassing.  De oppositie is teleurgesteld. De PVV zegt in een motie het vertrouwen in het kabinet in, maar daar is geen voldoende steun voor. "Het is een toneelstukje. Het was een beetje pruttelen en een beetje keffen, maar er is niets veranderd." Het wachten was op minister Staghouwer van Landbouw, die meer duidelijkheid zou gaan geven over het toekomstperspectief voor boeren. In de Tweede Kamer en bij de boeren leven veel vragen over op welke manieren boeren minder stikstof kunnen uitstoten en welke (financiële) hulp zij daarbij krijgen. Maar Staghouwer blijkt nog te werken aan "een instrumentenpakket", inclusief de financiering. In november wil de Landbouwminister onder meer een brief over kringlooplandbouw naar de Kamer sturen. "Ik wil het zorgvuldig opschrijven", verklaart Staghouwer zijn aanpak. "Ik wil er even de tijd voor nemen." GroenLinks, Partij voor de Dieren, SP, SGP en ook coalitiepartij D66 reageren ongeduldig op Staghouwer's gekozen aanpak. Er ligt al een nota over de kringlooplandbouw van zijn voorganger Carola Schouten. "Dit is vaagheid ten top", stelt GroenLinks-leider Klaver. De Kamerleden vinden het belangrijk dat de boeren snel weten waar ze mee aan de slag kunnen. Om 21.15 uur komt minister Staghouwer aan het woord. Hij moet vertellen over het toekomstsperspectief voor de boeren, want daar zijn veel vragen over in de Tweede Kamer.  De minister voor Natuur en Stikstof is al tweeënhalf uur aan het woord en haar boodschap is duidelijk: het kabinet kan niet anders dan ingrijpende stikstofmaatregelen nemen. "We hebben geen keuze", zegt Van der Wal bij herhaling. De Raad van State heeft in 2019 duidelijk gemaakt dat Nederland te weinig doet om de natuur te herstellen en dat dit anders moet. De minister staat hier volledig achter. "We moeten ook de natuur willen herstellen om het door te geven aan onze kinderen en misschien ook kleinkinderen." Ze houdt de Kamer voor dat de Nederlandse natuur er slecht voorstaat. "Er is geen andere keuze dan de stikstofkraan dicht te draaien. Dan kan de natuur zich herstellen." Oppositiepartijen BBB en PVV vinden dat minister Van der Wal veel te weinig doet om bij de Europese Unie versoepeling van de stikstofregels te regelen. "Nederland laat zich als een bang kind wegzetten", vindt Van der Plas van BBB. De kritiek is tegen het zere been van de minister. "Ik ben geen bang muisje." Ze heeft versoepelingen geprobeerd in Brussel, maar kreeg nul op het rekest. "We zijn het slechtste jongetje van de klas als het gaat om de bescherming van natuurgebieden. Ik krijg te horen dat we ons huiswerk moeten doen. Ik vind het heel frustrerend, maar Europa gunt het ons niet. Want we hebben ons niet aan de afspraken gehouden." Ook voorgangers van Van der Wal, zoals toenmalig staatssecretaris Bleker, hebben geprobeerd de eisen voor Nederland te versoepelen. Maar dat bleek juridisch niet haalbaar omdat Nederland zich net als andere landen aan de gemaakte afspraken over natuurgebieden moet houden. De minister heeft geen spijt van haar presentatie van de gedetailleerde stikstofkaart van Nederland (zie eerdere berichten in dit liveblog). In die kaart is het land verdeeld is gebieden waar in percentages is aangegeven wat boeren te wachten staat. Het kaartje heeft voor veel kritiek bij ongeruste boeren en Kamerleden gezorgd. Van der Wal benadrukt opnieuw dat de percentages "indicatief" en "richtinggevend" zijn en dat de cijfers dus nog kunnen veranderen. Regeringspartij CU vindt dat de minister veel ruis heeft veroorzaakt. "Ja en er gaat nog veel meer ruis ontstaan. Dat is het eerlijke verhaal", aldus Van der Wal. Van der Wal wil de provincies een jaar, tot juli 2023, de tijd te geven om het plan uit te werken. "Ik heb hier bewust voor gekozen, in het besef dat het suboptimaal is. We hebben het kaartje nodig om aan de slag te gaan. We moeten door deze hoepel. " Minister Van der Wal voor Natuur en Stikstof zegt aan het begin van haar antwoord de kritiek op haar plannen "ontzettend goed" te begrijpen. Er is veel onduidelijkheid over haar voorstel, zo bleek tijdens het debat. En ook bij boeren leven veel vragen. "Ontzettend veel mensen zijn geraakt en dat raakt mij ook." Ze benadrukt dat het fel bekritiseerde stikstofkaartje een "indicatie" is . "De kaart is een vertrekpunt en dat gaan we dit jaar verfijnen." Maar de minister zegt dat ze boeren nu niet meer duidelijkheid kan geven over wat hun bedrijf te wachten staat. De provincies moeten aan de slag met de uitwerking ervan en dat zal wel even duren. Zestien partijen in de Tweede Kamer zijn aan het woord geweest en hebben hun mening over de stikstofplannen gegeven. De oppositie is zeer kritisch, maar ook de coalitiepartijen maken elkaar onderling verwijten, vooral over allerlei uitspraken zoals "pruttelende provincies" en "burgeroorlog". Kijk hier naar de video:||https://nos.nl/liveblog/2433725-kamer-teleurgesteld-in-boerenplan-minister-staghouwer-dikke-onvoldoende
2022-06-24||Waarschuwing voor onweer leidt tot drukte op Eindhoven Airport|| Een waarschuwing voor onweer heeft tot enorme drukte geleid op Eindhoven Airport. Toch waren die wachttijden volgens de luchthaven onvermijdelijk. "Bij dreigend onweer, wordt alles stilgelegd." Op sociale media klagen reizigers dat ze gisteravond lang moesten wachten op hun koffers, of dat ze na het landen lange tijd het vliegtuig niet mochten verlaten. Een reiziger zegt tegen Omroep Brabant dat hij na het landen ruim een uur in het vliegtuig moest blijven zitten. "En niemand vertelde ons in eerste instantie waarom het zo lang duurde." Die uitleg kwam later alsnog. "Er bleek geen personeel te zijn om de trappen aan te sluiten en ons naar de terminal te begeleiden." Volgens een woordvoerder van Eindhoven Airport is de enorme drukte vervelend, maar verklaarbaar. "Het heeft te maken met de veiligheidsprotocollen. Wij kregen een onweerswaarschuwing. Op zo'n moment worden alle activiteiten in de open lucht op het platform stilgelegd. Vliegtuigen mogen nog wel landen, maar personeel mag niet meer naar buiten. En dat geldt dus ook voor reizigers." Volgens de woordvoerder is dit omgeroepen in de terminal. "De mensen die stonden te wachten op een vertrekkende vlucht, wisten daarom wat er aan de hand was. In de vliegtuigen ligt die verantwoordelijkheid bij de gezagvoerder." Of daar steken zijn laten vallen, durft de woordvoerder niet te zeggen. "Ik ben niet in de vliegtuigen aanwezig geweest."||https://nos.nl/artikel/2433835-waarschuwing-voor-onweer-leidt-tot-drukte-op-eindhoven-airport
