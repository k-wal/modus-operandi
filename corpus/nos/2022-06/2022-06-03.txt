2022-06-03||Jongen zwaargewond bij aanrijding avondvierdaagse, automobilist rijdt door|| Tijdens de avondvierdaagse in Strijen (Zuid-Holland) is een jongen aangereden en zwaargewond geraakt. De automobilist ging er na de aanrijding vandoor. Hij is later alsnog aangehouden. Het gaat om een 21-jarige man uit Strijen. De aanrijding was op de Waleweg. Het slachtoffer is met onder meer botbreuken naar het ziekenhuis gebracht. Hij is buiten levensgevaar. Het zou gaan om een jongen van 12. Voorzitter Jan Willem Jonas spreekt tegen de regionale omroep Rijnmond van "de grootste nachtmerrie" die je als organisatie van een avondvierdaagse kunt meemaken. "Elke avond als ik thuiskom ben ik al dankbaar dat iedereen veilig binnen is", zegt hij. "De schrik zit er goed in. Zoiets als dit hebben we gelukkig nog niet eerder meegemaakt. Ik maak me nu vooral zorgen om de toestand van die jongen." De avondvierdaagse is uiteindelijk wel uitgelopen. "De eerste mensen kwamen net binnen toen het ongeluk gebeurde. Er waren 400 man op de been." Veel mensen zagen de aanrijding gebeuren. Voor hen is slachtofferhulp geregeld.||https://nos.nl/artikel/2431373-jongen-zwaargewond-bij-aanrijding-avondvierdaagse-automobilist-rijdt-door
2022-06-03||Poetin geeft westerse sancties schuld van voedselcrisis|| Vladimir Poetin geeft het Westen de schuld van de voedselcrisis in de wereld. Volgens de Russische president is de graanexport uit Oekraïne "geen probleem". Hij zei dit na een gesprek met voorzitter Macky Sall van de Afrikaanse Unie over de voedselproblemen. Vooral in Afrika dreigt er een tekort aan graan en kunstmest door de oorlog in Oekraïne. Na het gesprek met Poetin was Sall "gerustgesteld", omdat de Russische president volgens hem garanties geeft voor de uitvoer van tarwe en kunstmest. Vooraf had hij gezegd dat Afrikanen door de dreigende voedseltekorten indirect slachtoffers van de oorlog worden. Poetin gaf na het gesprek met Sall een tv-interview waarin hij zei dat voedsel het eenvoudigst via Belarus uit Oekraïne geëxporteerd kan worden. "Niemand houdt dat tegen", zei Poetin, "maar daarvoor moeten de sancties tegen dat land worden opgeheven." In het tv-interview zei Poetin ook dat berichten over een Russische exportverbod onzin zijn:||https://nos.nl/artikel/2431362-poetin-geeft-westerse-sancties-schuld-van-voedselcrisis
2022-06-03||Burgemeester Zoetermeer ongerust over geweld: 'Moeten dit de kop indrukken'|| Burgemeester Michel Bezuijen van Zoetermeer noemt de geweldsincidenten van afgelopen tijd in de stad "vreselijk". In een paar weken tijd waren er twee schietpartijen met jonge slachtoffers en een vuurwerkexplosie. Ook werd een woning beschoten. "We pikken dit niet en we moeten dit de kop indrukken", zegt hij tegen Omroep West. De laatste schietpartij was vorige week. Een 17-jarige jongen werd toen neergeschoten. Er werden verdachten van 17 en 18 voor opgepakt. Op 15 mei was er ook een schietincident; een jongen werd neergeschoten in een speeltuin. Het Openbaar Ministerie zei eerder dat de incidenten mogelijk het gevolg zijn van een ruzie tussen groepen jongeren. "Het is heel jammer dat het in onze stad plaatsvindt", zegt de burgemeester. "Het ging eigenlijk ook een hele tijd goed. Maar de recente incidenten hebben natuurlijk wel een schok teweeggebracht." Volgens burgemeester Bezuijen verandert er wel het een en ander als het gaat om wapengebruik onder jongeren. "Het begon eerst met steekwapens, maar we zien het nu al verschuiven naar vuurwapens. Dat is natuurlijk heel zorgelijk", zegt hij. De gemeente bekijkt nog hoe de geweldsincidenten moeten worden voorkomen. "Wat gebeurt er precies op straat? Er gebeurt ook veel online wat wij niet zien. We willen ook bekijken hoe we daar maatregelen tegen treffen en op moeten treden. Alles met het doel om ervoor te zorgen dat dit stopt." De gemeente heeft in drie wijken al een samenscholingsverbod ingesteld en er is meer cameratoezicht. Er wordt ook gekeken of er aan een aantal jongeren een gebiedsverbod kan worden opgelegd. Niet alleen de burgemeester maakt zich zorgen. Ook bewoners maken zich druk over de situatie. "Wat er nu gebeurt in de wijk is - heel lullig gezegd - hartverscheurend. Want het is echt een leuke wijk geweest", zegt Erik Bodman, voorzitter van buurtvereniging De Hoveniers. Hij vreest dat de maatregelen die de gemeente nu neemt, niet werken. "Nu is er een samenscholingsverbod en worden er extra toezichtcamera's geplaatst, maar dat is weggegooid geld. Ga met die jongeren in gesprek. Als ze klieren kun je boos worden, je kan schelden maar je kan ook gewoon een praatje maken."||https://nos.nl/artikel/2431355-burgemeester-zoetermeer-ongerust-over-geweld-moeten-dit-de-kop-indrukken
2022-06-03||Duitse dief ervandoor met 800.000 euro aan goudstaven uit bestelbusje|| Een dief in het Duitse Bayreuth, in Beieren, heeft dinsdagmiddag voor zo'n 800.000 euro aan goudstaven gestolen uit een bestelbusje. De politie heeft nu foto's vrijgegeven van de diefstal om de dader op te sporen. De persoon - op de beelden is niet te zien of het om een man of een vrouw gaat - lijkt kinderlijk eenvoudig de witte Mercedes Sprinter binnen te komen: hij schuift de deur open en vertrekt kort daarna met zo'n 12 kilo goud op een meegebracht steekwagentje. Volgens de politie zijn er geen braaksporen op het voertuig gevonden. De politie heeft niet bekendgemaakt waarom het goud in het onbewaakte busje lag of hoe het zo makkelijk kon worden meegenomen. In een opsporingsbericht staat alleen dat het gaat om een transportvoertuig van een logistiek bedrijf op een industrieterrein in Bayreuth. De dader is tussen de 1,75 en 1,80 meter lang en droeg jeans, een donkere hoodie en een pet. Ook had hij een mondmasker op. Het is niet bekend in welke richting de persoon is vertrokken. De politie hoopt dat getuigen meer kunnen zeggen over de vluchtrichting en eventuele handlangers.||https://nos.nl/artikel/2431353-duitse-dief-ervandoor-met-800-000-euro-aan-goudstaven-uit-bestelbusje
2022-06-03||Ook UEFA biedt excuses aan voor chaotische Champions League-finale|| De Europese voetbalbond UEFA heeft zijn excuses aangeboden voor de chaotisch verlopen aanloop van de Champions League-finale. De eindstrijd begon niet om 21.00 uur zoals gepland, omdat het rondom het stadion in Parijs onrustig was. Bij de ingang klommen mensen, met volgens de UEFA valse tickets, over de hekken. Liverpool-fans met een geldig kaartje konden het stadion niet in. Bij de onrust zette de politie traangas en pepperspray in. In totaal raakten er ruim 200 mensen gewond.  "Geen enkele voetbalfan zou in die situatie moeten belanden en het moet niet nog een keer gebeuren", is de UEFA duidelijk in een verklaring op de website. "De UEFA biedt haar oprechte excuses aan aan alle toeschouwers die angstaanjagende en verontrustende gebeurtenissen hebben meegemaakt of getuige zijn geweest in de aanloop naar de Champions League-finale, op een avond die een feest had moeten zijn van het Europese clubvoetbal." Naar aanleiding van de gebeurtenissen in Parijs heeft de UEFA besloten een onafhankelijk onderzoek te laten uitvoeren. Het doel van dat onderzoek is te begrijpen wat er is gebeurd in aanloop naar de finale en te bepalen welke lessen moeten worden getrokken om ervoor te zorgen dat het niet nog eens gebeurt, zo valt te lezen in de verklaring van de UEFA. Eerder al betuigde de Franse minister van Binnenlandse Zaken spijt. Volgens minister Gérald Darmanin was er sprake van grootschalige fraude met tickets. Honderden fans met valse kaartjes probeerden het stadion binnen te komen. Frankrijk en de UEFA zeiden dat er zo'n 30.000 tot 40.000 Britten in Parijs waren met een vals of ongeldig toegangsbewijs.||https://nos.nl/artikel/2431346-ook-uefa-biedt-excuses-aan-voor-chaotische-champions-league-finale
2022-06-03||Politie vindt 'spullen' in zoektocht Gino (9), onderzoek komende dag verder|| In Kerkrade heeft de politie in de zoektocht naar de 9-jarige Gino spullen veiliggesteld bij een speeltuintje en een scoutingvereniging. In de buurt van het Vincent van Goghplein vonden zoekers de spullen, die mogelijk verband houden met de vermissing. Om wat voor spullen het gaat, is niet bekendgemaakt. Alles is overgebracht naar het politiebureau voor verder onderzoek. De politie zegt de vondst, die rond 19.00 uur werd gedaan, serieus te nemen en te onderzoeken. Rond 21.00 uur zijn de afzettingslinten weer verwijderd en bij zonsondergang werd het onderzoek stopgezet. De komende ochtend gaat de zoektocht verder. De vondst werd gedaan door leden van het Veteranen Search Team, dat sinds de afgelopen middag meezoekt naar de jongen voor wie donderdag een Amber Alert werd verstuurd. In het bosachtige gebied in de buurt stonden ook enkele veteranen. Gino werd woensdagavond voor het laatst gezien in Kerkrade, ongeveer anderhalve kilometer van de plek waar nu spullen zijn gevonden. Zo'n 6 kilometer verderop werd donderdagavond een step gevonden die lijkt op die van Gino, al is nog niet bevestigd dat het daadwerkelijk zijn step is. Het veteranenteam, dat ook meezocht naar Anne Faber in 2017, heeft samen met tal van andere vrijwilligers meegezocht in Kerkrade. Dat gebeurt in samenspraak met de politie. Ook in en rond Landgraaf is gezocht. De politie heeft in de zoektocht drones, speurhonden en een helikopter ingezet. Verder doet de politie sinds de afgelopen middag een oproep aan inwoners van Kerkrade en Landgraaf om zorgvuldig te controleren of ze beelden hebben met Gino erop, bijvoorbeeld gemaakt door hun deurbelcamera of dashcam. Er zijn ook al beelden binnengekomen bij de politie. Die worden nog onderzocht.||https://nos.nl/artikel/2431345-politie-vindt-spullen-in-zoektocht-gino-9-onderzoek-komende-dag-verder
2022-06-03||Aanpak studievertraging blijft achter, extra jaar voor herstel|| Het middelbaar onderwijs, de hogescholen en universiteiten krijgen langer de tijd om de studieachterstanden en psychologische problemen aan te pakken die in de coronacrisis zijn ontstaan. Het kabinet heeft vorig jaar een 2,7 miljard uitgetrokken om studenten in het hoger onderwijs te helpen. Deze subsidiepot moest eigenlijk in 2023 worden gebruikt. Maar de subsidiepot kan ook in 2024 worden aangesproken, heeft minister Dijkgraaf van Onderwijs besloten. De minister ziet dat studenten meer "ruimte nodig hebben voor herstel". "Te grote haast zou een averechts effect hebben op hun welbevinden", schrijft hij in een brief aan de Tweede Kamer. Ook wil hij de instellingen, de docenten en wetenschappers meer tijd geven om te krabbelen na de coronacrisis. Het is algemeen bekend dat studenten aanzienlijke schade hebben opgelopen door de coronacrisis. Studenten konden de afgelopen twee coronajaren regelmatig alleen thuisonderwijs volgen en kampen daardoor met sociaal-emotionele problemen, zoals eenzaamheid. Uit een studentenpeiling blijkt dat 1 op de 5 studenten in het mbo en 1 of de 4 studenten in het hoger onderwijs kampt met mentale gezondheidsklachten. Dat uit zich in gevoelens van neerslachtigheid en zich ongelukkig voelen. De instellingen zijn druk bezig met allerlei projecten om de coronaschade te herstellen, maar 30 procent van de plannen is nog niet in werking, blijkt uit de brief. Dat komt ook omdat er afgelopen winter weer een coronalockdown was. "Door een gedwongen pas op de plaats was er weinig ruimte voor herstelactiviteiten", aldus Dijkgraaf. Ook is het moeilijk om nieuw personeel te vinden, erkent de minister. Zeker in de krappe arbeidsmarkt is het lastig om gekwalificeerd personeel te vinden. Dijkgraaf roept de instellingen wel op om toch op zoek te gaan naar nieuw personeel.||https://nos.nl/artikel/2431340-aanpak-studievertraging-blijft-achter-extra-jaar-voor-herstel
2022-06-03||Russische invasie 100 dagen bezig: hoe en wanneer eindigt deze oorlog?|| Tienduizenden doden, tientallen verwoeste steden en ruim 14 miljoen vluchtelingen in binnen- en buitenland. Dat is de tol van honderd dagen Russische invasie in Oekraïne. Er zijn geen tekenen dat de oorlog op korte termijn afloopt. Over hoe en wanneer het bloedvergieten moet worden beëindigd, wordt verschillend gedacht. Eerst het slagveld. Waar de Russische troepen aanvankelijk in drie windrichtingen van het land terrein veroverden, beweegt het front inmiddels nauwelijks meer. In het noorden zijn de Russen teruggetrokken, in het zuiden zijn ze tot stilstand gebracht voor de stad Mykolajiv. De zwaarste strijd wordt geleverd in de Donbas, waar Rusland met veel moeite en veel geweld gebied weet in te nemen. Bekijk hier hoe het slagveld in 100 dagen verschoof: Wie wil wanneer praten? Een overzicht van de verschillende betrokkenen. Voor Oekraïne zijn er vooralsnog voldoende kansen voor terreinwinst, met dank aan de westerse levering van steeds zwaardere wapens. "Met name rond Cherson liggen er kansen", zegt Oost-Europadeskundige Bob Deen van het Instituut Clingendael. Deze zomer wordt daar een stevig Oekraïens tegenoffensief verwacht. President Zelensky wil in ieder geval terug naar de situatie van vóór 24 februari, toen de Russische invasie begon. "De herovering van zo'n groot gebied zal veel levens kosten", verwacht Deen. Zelensky wil niet tegen elke prijs doorvechten, zei hij vorige week tegen Nieuwsuur. "Tot de laatste snik, maar niet tot de laatste mens." De Krim en de 'volksrepublieken' Donetsk en Loegansk wil Zelensky op diplomatieke wijze terugwinnen. "De Krim wordt door experts en diplomaten in de wandelgangen wel als verloren beschouwd", vertelt Laurien Crump, onderzoeker geschiedenis van de Internationale Betrekkingen aan de Universiteit Utrecht. "Dat zal Zelensky ook wel inzien, maar dat kan hij natuurlijk niet hardop zeggen." Formeel wil Rusland 'slechts' de gehele Donbas-regio in handen krijgen. Dat is al een afgeschaald plan, nadat eerder werd geprobeerd Kiev, Charkov en Odessa (de drie grootste steden) te veroveren. President Poetin zou na de Donbas kunnen stoppen, zegt Deen. "Hij kan zeggen dat hij zijn doel heeft bereikt: 'bevrijding' van de Donbas en verzwakking van Oekraïne." Moskou lijkt echter niet te willen stoppen. "In de retoriek wordt nog steeds gesproken over het 'denazificeren' van heel Oekraïne." De slagingskansen zijn klein, denkt Deen. "Ze hebben gemerkt dat de Oekraïense verdediging heel sterk is." Voorlopig heeft Poetin nog voldoende opties om door te vechten, zegt Crump. "Manschappen genoeg. En hij kan nog verder opschalen." De schade aan eigen land, zowel economisch als qua verliezen en Oekraïense tegenaanvallen, is voor hem te overzien. "Poetin zal niet snel op het punt komen dat hij de schade te groot vindt." Naarmate de oorlog voortduurt, wordt het voor het Westen lastiger één front te vormen, ziet Crump. "De eenheid van de eerste dagen is verzwakt. Toen was de angst groot dat in Kiev een legitiem gekozen leider met geweld uit de weg zou worden geruimd. Dat ging zelfs voor de Hongaarse premier Orbán te ver. Inmiddels staat er minder op het spel, het gaat niet meer om 'het redden van een democratie'." De grootste hardliners zijn Polen en de drie Baltische staten. "Zij willen dat de Russen zodanig worden teruggedrongen dat ze niet nog eens zulke avonturen ondergaan", zegt Ron Keller, oud-ambassadeur in Oekraïne (2005-2009) en Rusland (2009 en 2013). De Britten en Amerikanen steunen deze koers, hoewel de VS soms lijkt te twijfelen, ziet Keller. "Biden wil niet dat Rusland te ver in de armen van China wordt gedreven. Die weifeling zie je terug in de wapenleveringen, die soms toch niet en dan toch wel worden opgevoerd." De retoriek in sommige landen wordt steeds feller, waarbij de wens wordt uitgesproken Poetin af te zetten en Rusland te vernederen. Crump: "Daarmee gooi je zout in de wonden van Poetin en breng je onderhandelingsmogelijkheden verder weg." Een groep (vooral West-Europese) landen dringt steeds nadrukkelijker aan op nieuwe vredesonderhandelingen, waarbij concessies door Oekraïne geen taboe zijn. Keller: "Scholz (Duitsland) en Macron (Frankrijk) vinden iedere dag oorlog er een te veel en zeggen: ga toch praten." Ook Erdogan (Turkije) en Draghi (Italië) proberen zich als bemiddelaar op te stellen. Zij bellen regelmatig met Poetin, in tegenstelling tot de hardliners. Zelensky hekelt suggesties, bijvoorbeeld van de Amerikaanse oud-buitenlandminister Kissinger, om territorium aan Rusland te geven en brengt daarbij het Verdrag van München van 1938 in herinnering. Toen stonden de grote mogendheden toe dat nazi-Duitsland delen van Tsjecho-Slowakije innam, in de hoop Hitler met appeasement-politiek te vriend te houden. Het is volgens Crump niet per se erg dat het Westen verschillend denkt over Oekraïne. "Moreel gezien is het natuurlijk zwart-wit: de Russische invasie is fout. Maar in diplomatieke kringen heb je ook grijs gebied nodig. Dáár zit de onderhandelingsruimte." "Oorlogvoerende landen praten pas wanneer één partij aan de verliezende hand is, óf wanneer beide partijen zijn uitgeput", zegt oud-ambassadeur Keller. "In dat laatste geval blijven ze vaak doorvechten, zonder grote frontverschuivingen, vergelijkbaar met de loopgravenstrijd in de Eerste Wereldoorlog." Ook Deen vreest dat het een langslepende oorlog wordt (zoals het sinds 2014 eigenlijk al is). "Bij zo'n uitputtingsslag worden de verliezen weliswaar kleiner, maar het levert geen duurzame vrede op." In dat scenario waren de afgelopen 100 dagen slechts het begin van een heel lang conflict. Honderd dagen na de Russische invasie blikken vier jonge Oekraïners terug op die dag, en kijken ze vooruit naar een mogelijk einde.||https://nos.nl/artikel/2431337-russische-invasie-100-dagen-bezig-hoe-en-wanneer-eindigt-deze-oorlog
2022-06-03||Man aangehouden na dood man op het Singel in Amsterdam|| De politie heeft een 22-jarige man uit België aangehouden voor betrokkenheid bij de dood van een man die eerder deze week werd gevonden in hartje Amsterdam. Ook is bekendgemaakt dat het slachtoffer 22 was en uit Engeland kwam. Het lichaam werd woensdag vroeg in de ochtend door een getuige gevonden op het Singel. De getuige vertelde aan AT5/NH dat het slachtoffer onder het bloed zat. Volgens omwonenden is het slachtoffer waarschijnlijk aan de overkant van de gracht gewond geraakt en daarna zou hij verder zijn doorgelopen naar de plek waar hij later werd gevonden. De politie kan dat niet bevestigen en laat weten dat het onderzoek nog loopt. De verdachte moest vandaag voor de rechter-commissaris verschijnen. Die besloot dat hij de komende twee weken blijft vastzitten. Het team dat onderzoek doet naar de dood van de man hoopt dat mensen die iets gezien of gehoord hebben zich melden.||https://nos.nl/artikel/2431329-man-aangehouden-na-dood-man-op-het-singel-in-amsterdam
2022-06-03||Mannen zwaargewond bij mesaanval in instelling Bergen op Zoom|| Twee mannen zijn zwaargewond geraakt bij een steekpartij in Bergen op Zoom. Dat gebeurde op het terrein van een instelling voor mensen met een verstandelijke beperking en mensen met ernstige gedragsproblemen. Er is een man van 39 opgepakt als verdachte. Hij woont in de instelling.  Wat er precies is gebeurd, wordt nog onderzocht. De slachtoffers zijn volgens BN De Stem bestuursleden. De mannen van 56 en 34 zijn naar het ziekenhuis gebracht en zijn buiten levensgevaar. Voor mensen die de steekpartij hebben zien gebeuren, is slachtofferhulp ingeschakeld. "Als je zoiets ziet, is dat ontzettend heftig. Dat heeft veel impact", zegt een woordvoerder van de politie tegen Omroep Brabant.||https://nos.nl/artikel/2431325-mannen-zwaargewond-bij-mesaanval-in-instelling-bergen-op-zoom
2022-06-03||Leerlingen krijgen geen coronakerstvakantie van drie weken|| De kerstvakantie op de basis- en middelbare scholen blijft twee weken. Ook de zomervakantie wordt niet verkort naar vijf weken. Dit hebben de ministers Kuipers van Volksgezondheid en Wiersma voor Primair en Voortgezet Onderwijs besloten. In april opperden de twee bewindslieden of het - met het oog op een mogelijke nieuwe coronagolf - niet verstandiger zou zijn om de kerstvakantie een week langer te maken. In de winter gaat het virus veel meer rond en door die extra week vakantie zouden leerlingen minder les missen en achterstand oplopen. Die extra week zou dan wel van de zomervakantie (zes weken) worden afgehaald. De afgelopen twee jaar moesten door corona veel scholen ook onverwachts en onvoorbereid langer dicht met Kerst. Kuipers en Wiersma vroegen zich af of het niet beter was om nu al een besluit te nemen voor die extra week kerstvakantie in het schooljaar 2022-2023. Dan zouden ouders en scholen ook beter voorbereid zijn. Maar het idee gaat niet door. Het RIVM, dat door de ministers om advies was gevraagd, zegt dat er "nu geen duidelijke noodzaak is uit gezondheidsperpectief", schrijven de ministers aan de Tweede Kamer. "Ook het maatschappelijk debat laat zien dat dit onwenselijk is." De vakbonden zagen ook niets in het plan en vonden het een te ingrijpende maatregel.||https://nos.nl/artikel/2431323-leerlingen-krijgen-geen-coronakerstvakantie-van-drie-weken
2022-06-03||KLM annuleert dit pinksterweekend tot 50 vluchten per dag|| Vanwege verwachte drukte op Schiphol schrapt KLM dit pinksterweekend tot 50 vluchten per dag. Passagiers die met annuleringen te maken krijgen worden omgeboekt naar andere vluchten, laat de luchtvaartmaatschappij weten. Morgen zouden ruim 300 KLM-vluchten vanaf Schiphol vertrekken. KLM zegt dat ook op meerdere andere vluchten stoelen worden vrijgemaakt, zodat passagiers die vanwege drukte hun vlucht missen op een later moment op de dag alsnog kunnen vertrekken. Verder experimenteert de vliegmaatschappij dit weekend met een "alternatief bagageproces", waarbij koffers later dan gebruikelijk aan boord worden gebracht. "Daarmee wordt voorkomen dat koffers van passagiers die uiteindelijk hun vlucht niet halen, later weer van boord gehaald moet worden", staat in een persbericht. KLM zegt dat de maatregelen nodig zijn "om bij te dragen aan een beheersbare situatie op de luchthaven en in de eigen operatie". De vliegmaatschappij hoopt dat reizigers begrip hebben voor de "uitzonderlijke situatie" en roept andere luchtvaartmaatschappijen op hetzelfde te doen, "in het belang van alle passagiers". Het is sinds eind april zeer druk op Schiphol. Op zaterdag 23 april, de eerste dag van de meivakantie, legde bagagepersoneel van KLM onverwacht het werk neer, wat leidde tot chaotische taferelen en een reeks geannuleerde vluchten. Ook de rest van de meivakantie stonden er lange rijen op de luchthaven, vanwege personeelstekorten en grote aantallen reizigers. Volgens Schiphol waren er minder passagiers voorspeld. Inmiddels heeft de luchthaven met vakbonden FNV en CNV Vakmensen afspraken gemaakt over een extra beloning voor werknemers die in de zomer werken. Zij krijgen een toeslag van 5,25 euro bruto per uur. De extra beloning loopt tot begin september. Daarna komt er voor een deel van de werknemers een toeslag van 1,40 euro per uur. Verder zijn er afspraken gemaakt over de roosters en werktijden en het vergoeden van woon-werkverkeer. Schiphol-medewerkers reageerden voorzichtig enthousiast op de 'zomertoeslag':||https://nos.nl/artikel/2431319-klm-annuleert-dit-pinksterweekend-tot-50-vluchten-per-dag
2022-06-03||Provincies wacht helse stikstofklus, willen verder kijken dan landbouw|| Provincies in ons land wacht een enorm lastige stikstofklus: op sommige plekken moet de uitstoot met wel 70 procent omlaag. Naar verwachting volgende week komt het kabinet met definitieve plannen, Haagse bronnen bevestigden vandaag al een bericht in NRC over de forse reductiedoelen. De plannen werden niet eerder zo specifiek per streek uitgewerkt en zouden volgens bronnen neerkomen op een krimp van de veestapel van 30 procent. Absurd, zegt boerenorganisatie LTO. De organisatie roept provincies op tot "stevig verzet tegen deze Haagse dictaten". En gaan de provincies in dat verzet? Ze willen de presentatie van de plannen eerst afwachten en nu nog niet tot in detail reageren. Maar vooruitlopend op de plannen sprak de NOS de afgelopen tijd al met bijna alle stikstofbestuurders in provincies. Daaruit komt niet zozeer het beeld van verzet tegen Den Haag naar voren, maar meer een gedeeld gevoel dat deze klus "met zijn allen geklaard zal moeten worden" en dat we op de rand staan van "misschien wel de grootste verbouwing van ons land ooit". Van Zeeland tot Friesland geven bestuurders aan dat het niet alleen om het verkleinen van de veestapel mag gaan en juist samen met de boeren aan oplossingen moet worden gewerkt. Dat kan en moet ook sneller dan de afgelopen jaren. Het gevoel leeft dat we drie jaar na het Raad van State-besluit landelijk niet veel verder gekomen zijn dan "overdag een beetje minder hard rijden". Drie jaar duurt de stikstofcrisis nu en het einde is nog niet in zicht. Met veel natuur gaat het slechter dan ooit, ondertussen zijn bouwplannen gepauzeerd, kunnen bedrijven niet uitbreiden en zitten agrariërs in onzekerheid over hun toekomst. Schapenhouder Bart Kemp in de Gelderse Vallei vreest dat ook zijn bedrijf niet kan blijven, maar hij wil absoluut niet weg: "We staan voor een grote uitdaging", zegt de Brabantse CDA-bestuurder Ronnes. "Misschien wel de grootste verandering in ons land ooit. We moeten de natuur redden, maar we willen ook woningen bouwen, wegen aanleggen en onze veehouders een perspectief geven." 41 procent van de stikstofneerslag in gevoelige natuurgebieden is afkomstig van de landbouw, heeft het RIVM berekend. Maar al "kopen we alle boeren allemaal uit, dan nog halen we onze natuurdoelen niet", zeggen bestuurders in Gelderland, Drenthe en Brabant. Zeeland heeft een ander probleem, daar komt 60 procent van de stikstof die in de natuur terechtkomt van over de grens of uit zee. "Ik heb maar weinig knoppen om aan te draaien", zegt PvdA-bestuurder Pijpelink. Hierom ook hopen bestuurders dat de plannen volgende week "veel verder gaan dan alleen de landbouw". "Te veel mensen denken: als ik de boeren uitkoop, is het probleem wel opgelost. Dat is te simpel gedacht", zegt CDA-bestuurder Drenth uit Gelderland. "Natuurlijk, we hebben de piekbelasters. We erkennen dat opkopen en het terugdringen van uitstoot bij hen die doorgaan ook van belang is. Maar alleen daarmee zijn we er niet." "Alle sectoren moeten meedoen", zegt de Drentse CDA bestuurder Jumelet. "Dus niet alleen de landbouw maar ook de industrie en (vlieg)verkeer." In april stuurde minister Van der Wal een hoofdlijnenbrief met nieuwe bedragen voor het uitkopen van boeren. De bedragen in de brief (270 miljoen voor het uitkopen van melkveehouders, 115 miljoen voor varkenshouders, 115 miljoen voor kippenbedrijven en 250 miljoen voor de natuur) deden menig wenkbrauw fronsen. Of het genoeg is, wordt betwijfeld. Daarbij is het "de zoveelste regeling die gestapeld wordt". De Brabantse CDA-bestuurder Ronnes: "Boeren zien door de bomen het bos niet meer." Op de vraag of boeren zich in groten getale melden voor vrijwillige uitkoopregelingen is het antwoord overal nee. Boeren doen niets tot er meer bekend is, merken de provincies. In Limburg waren ze al met tientallen bedrijven in onderhandeling over de bestaande regeling toen minister Van der Wal over nieuwe "woest aantrekkelijke" regelingen begon. Resultaat: iedereen wacht nu af. In Friesland bracht het provinciebestuur in kaart hoeveel het zou kosten om boerenbedrijven uit te kopen. Een indicatie van 110 bedrijven uit Zuidoost-Friesland kwam in de plannen terecht. Dat leidde tot enorme ophef, waarna de provincie het aantal weer uit de plannen haalde. De provincie heeft ook nog een boodschap aan het kabinet: aan verplichte uitkoop werken ze niet mee. "Als het echt zover moet komen, is dat aan de minister, en niet aan ons." En zo staan de meeste provincies er in. Niemand twijfelt aan de noodzaak van veranderingen. Dat er een grote opgave ligt is duidelijk, maar bestuurders hopen dat de bijbehorende middelen ook snel genoeg loskomen. "Geen extra taken zonder knaken" klinkt het in Flevoland. De afgelopen jaren leefde ook het gevoel dat de problemen "een beetje over de schutting werden gegooid". Dat is de afgelopen maanden met de nieuwe ministers wel veranderd, valt meerdere bestuurders op: de contacten werden beter en frequenter. Hopelijk is volgende week in de plannen terug te vinden dat er echt naar hen is geluisterd, klinkt het. De Noord-Hollandse VVD-politicus Rommel: "Onze positie in het stikstofdossier is te vergelijken met iemand die balanceert op een ijsschots die steeds kleiner wordt." Enorm ingewikkeld dus, zegt ook de Zeeuwse bestuurder Pijpelink: "Het valt niet mee, de puzzel is echt complex." Maar ze benoemt ook de enorme uitdaging. "We zijn allemaal toch ook een beetje mede-architect van een van de grootste veranderingen ooit."||https://nos.nl/collectie/13901/artikel/2431318-provincies-wacht-helse-stikstofklus-willen-verder-kijken-dan-landbouw
2022-06-03||'Vliegveld Maastricht blijft open, overlast moet wel minder'|| Vliegveld Maastricht Aachen Airport mag onder strikte voorwaarden openblijven. Later vandaag wordt er nog officieel gestemd in de Provinciale Staten over een voorstel van de VVD, maar het is volgens 1Limburg zeker dat een meerderheid het amendement steunt. Voor de toekomst van het vliegveld lagen vier scenario's op tafel, van een forse uitbreiding tot sluiting. Het provinciebestuur krijgt nu de opdracht voor het einde van dit jaar met een uitgewerkte businesscase te komen. Onderdeel daarvan moet zijn dat de overlast voor de omgeving minder wordt.  Dat moet onder meer gebeuren door (extra) isolatie van omliggende huizen en de uitkoop van woningen die in de buurt van het vliegveld staan. Daaraan moeten de provincie, het Rijk, omliggende gemeenten en het bedrijfsleven meebetalen. De provincie draagt in ieder geval minimaal 8,75 miljoen euro bij, staat in het amendement. Een andere voorwaarde is dat er steviger moet worden ingezet op het gebruik van toestellen die minder geluidsoverlast veroorzaken. De komst van vliegtuigen die veel lawaai maken, moet bijvoorbeeld worden ontmoedigd met fors hogere landingsrechten. Ook moet in de businesscase duidelijk worden hoe de verduurzaming vorm moet krijgen op het vliegveld zelf en bij de omliggende onderhoudsbedrijven. Het provinciebestuur moet verder op korte termijn een goede samenwerkingspartner vinden voor het vliegveld. Daarover lopen gesprekken met de Schiphol Group. Het uitgangspunt moet ook zijn dat de provincie Limburg niet meer de enige aandeelhouder is. Op de vraag van D66 wat er gebeurt als niet aan de voorwaarden in het businessplan wordt voldaan, antwoordde VVD-statenlid Teun Heldens dat hij dat laat afhangen van de omstandigheden. "Het is zeker niet zo dat dan automatisch de stekker eruit gaat. Open houden is ook dan een optie." Eerder vandaag demonstreerden bij het provinciehuis in Maastricht voor- en tegenstanders van Maastricht Aachen Airport. Tegenstanders eisen sluiting van de luchthaven, onder meer vanwege geluidsoverlast en hoge onderhoudskosten. Voorstanders zijn onder anderen medewerkers van het vliegveld, die voor het behoud van hun banen betogen.||https://nos.nl/artikel/2431317-vliegveld-maastricht-blijft-open-overlast-moet-wel-minder
2022-06-03||Politie spoort minderjarige jongen op die dreigmail stuurde naar school Arnhem|| De persoon die donderdag een dreigmail stuurde naar een school in Arnhem is een minderjarige jongen, meldt de politie. Als gevolg van de dreigmail ging OBS Da Vinci vandaag niet open. Ook vier andere onderwijslocaties in de buurt bleven dicht. Volgens de politie was er uiteindelijk geen sprake van een reële dreiging. Vanwege de leeftijd van de jongen is besloten hem niet aan te houden, maar er wordt nog gebroed op andere vervolgstappen. Wat er in de mail stond, is door de politie niet bekendgemaakt. Burgemeester Marcouch van Arnhem zegt opgelucht te zijn. "De kinderen kunnen veilig naar school. Ik begrijp dat ouders geschrokken zijn en dat deze dreigende situatie veel impact heeft op hen, hun kinderen en de leerkrachten." Gisteren gingen ook scholen in Bilthoven dicht nadat er aan een school in die gemeente een dreigmail was verstuurd. Die zaak staat los van de dreigbrief aan de Arnhemse school.||https://nos.nl/artikel/2431316-politie-spoort-minderjarige-jongen-op-die-dreigmail-stuurde-naar-school-arnhem
2022-06-03||Ergste 'pinksterspits' voorbij, op hoogtepunt 835 kilometer file|| Zoals verwacht was het vanmiddag vanwege het pinksterweekend erg druk op de weg. Rond 16.30 uur was het piekmoment, met zo'n 835 kilometer file. Inmiddels neemt de drukte af: om 18.30 uur stond de teller op zo'n 200 kilometer. Vooral recreatieverkeer zorgde voor vertraging, meldt de ANWB. Onder meer op wegen naar de Veluwe was het druk. Verkeer tussen Amersfoort en Apeldoorn moet nog altijd rekening houden met ongeveer een half uur vertraging. Ook op de A12 van de Duitse grens naar Arnhem staat het nog vast. Drie jaar geleden, voor de coronapandemie, stond er aan de vooravond van het pinksterweekend 900 kilometer file. Dat aantal is vandaag niet bereikt. Wel moeten automobilisten ook de rest van dit pinksterweekend rekening houden met files, zegt de ANWB, onder meer vanwege festivals, pinkstermarkten en races op het circuit van Zandvoort. Ook in de buurt van attractieparken en bouwmarkten wordt drukte verwacht. De drukste avondspits van dit jaar was vorige week woensdag, in aanloop naar het weekend van Hemelvaart. Om 17.00 uur stond er toen ruim 1100 kilometer file. Niet alleen het vakantieverkeer veroorzaakte drukte, er gebeurden vanmiddag op een aantal plaatsen ook "gekke dingen" die tot vertraging leidden, aldus de ANWB. Zo stond op de A28 bij Nijkerk file doordat er slachtafval op de weg was terechtgekomen. Automobilisten moesten rekening houden met een extra reistijd van ongeveer een uur. Op de A58 bij Etten-Leur stond file vanwege gier op het wegdek. Inmiddels rijdt het verkeer daar weer door. Op Schiphol moeten extra maatregelen de verwachte pinksterdrukte beheersbaar maken. Vanaf vandaag mogen reizigers maximaal vier uur voordat hun vliegtuig vertrekt de vertrekhal in. Vakantiegangers houden zich in het algemeen goed aan die maatregel, zegt een woordvoerder van de luchthaven. Desondanks is het "extreem druk" op Schiphol, meldt NH Nieuws. Volgens de regionale omroep staan reizigers ook buiten in de rij. Schiphol kampt al weken met grote drukte vanwege onder meer personeelstekorten. Passagiers gingen daarom steeds vroeger naar de luchthaven, uit angst om hun vlucht te missen. KLM maakte vandaag bekend dat er dit pinksterweekend tot vijftig vluchten per dag worden geschrapt vanwege de drukte.||https://nos.nl/artikel/2431314-ergste-pinksterspits-voorbij-op-hoogtepunt-835-kilometer-file
2022-06-03||Gejuich en gejoel voor prins Harry en Meghan bij dankdienst voor Elizabeth|| Voor het eerst in twee jaar tijd zijn de Britse prins Harry en zijn vrouw Meghan in het openbaar verschenen met de rest van de koninklijke familie. Ze waren bij de speciale kerkdienst ter gelegenheid van het 70-jarige regeringsjubileum van Harry's grootmoeder, koningin Elizabeth (96), die de laatste tijd slecht ter been is en verstek moest laten gaan bij de dienst. Het stel nam in 2020 afstand van het koningshuis en hoewel Buckingham Palace ze in een verklaring sindsdien "geliefde leden van de familie" heeft genoemd, is er sinds hun verhuizing naar de Verenigde Staten veel speculatie over de bekoelde relatie tussen Harry en de familie. Ook vandaag waren de ogen gericht op de interacties tussen Harry en zijn broer, prins William. Britse en internationale media schrijven dat er nauwelijks contact lijkt te zijn geweest tussen de twee. Dat de hertog en hertogin van Sussex veel losmaken aan deze kant van de Atlantische Oceaan, was ook vandaag weer merkbaar toen Harry en Meghan aankwamen bij St. Paul's Cathedral in Londen voor de dankdienst. Het stel werd begroet met gejuich, maar er was ook boegeroep te horen. Die afkeuring was overigens luider hoorbaar toen premier Johnson en zijn vrouw Carrie arriveerden. Naast Harry, Meghan, William, Kate en de premier en diens eega was het een komen en gaan van royals en politici bij de beroemde kathedraal in het centrum van de Britse hoofdstad. Vrijwel alle leden van de familie waren present. Prins Charles - die de honneurs waarnam voor zijn moeder - en zijn vrouw Camilla waren er uiteraard en ook Elizabeths dochter prinses Anne werd warm onthaald door het publiek. Afwezig was Elizabeths zoon, de omstreden prins Andrew, die een deel van zijn koninklijke titels verloor door aantijgingen van seksueel misbruik. Hem was al gevraagd of hij Elizabeths Platinum Jubilee aan zich voorbij wilde laten gaan, maar hij zou wel bij de dankdienst zijn. Gisteren werd gemeld dat hij de dienst zou missen, omdat hij positief is getest op het coronavirus. Onder de aanwezige politici waren naast leden van het kabinet-Johnson ook onder anderen oud-premiers Tony Blair, Gordon Brown en David Cameron. Zij werden de kathedraal in gevolgd door de Schotse premier Sturgeon en ook Labour-leider Starmer was bij de dienst. Zelf volgde Elizabeth de dankdienst op televisie vanuit Windsor Palace. Daar heeft ze volgens Britse media ook voor het eerst kennisgemaakt met haar achterkleinkind Lilibet, de dochter van Harry en Meghan, die morgen 1 jaar oud wordt. Naar verluidt keek de koningin daar zeer naar uit.||https://nos.nl/artikel/2431312-gejuich-en-gejoel-voor-prins-harry-en-meghan-bij-dankdienst-voor-elizabeth
2022-06-03||Meer aardbevingen in Groningen door gaswinning dan verwacht|| Het aantal aardbevingen in Groningen als gevolg van gaswinning is hoger dan verwacht. Dat meldt het Staatstoezicht op de Mijnen (SodM) aan de NOS. Voor het lopende jaar (een 'gasjaar' loopt van 1 oktober tot 1 oktober) was de verwachting dat er zes aardbevingen zouden zijn met een kracht van boven de 1,5, maar dat blijken er nu al acht te zijn. Wat hiervan de oorzaak is, is niet duidelijk. Daar komt bij dat het niet het eerste jaar is dat er meer aardbevingen zijn dan van tevoren werd ingeschat. "Hoe het kan weten we niet precies, maar het is verontrustend dat het nu al waarschijnlijk de derde keer op rij is dat we hoger uitkomen, en misschien zelfs ook boven het maximum van de bandbreedte zitten", zegt inspecteur-generaal Theodor Kockelkoren van de toezichthouder. De verwachting van het aantal aardbevingen is een gemiddelde, en daar zit een bandbreedte omheen, legt hij uit. Het maximum van die bandbreedte is elf. Ook de afgelopen jaren zat het aantal aardbevingen aan de bovenkant van die bandbreedte. Dat leidt ertoe dat het SodM onderstreept dat de gaskraan in Groningen echt niet verder open kan, ook niet vanwege de stijgende gasprijzen. Vanwege de oorlog in Oekraïne en het stoppen van de Russische gasleveranties door Gazprom aan het Nederlandse Gasterra neemt ook de discussie weer toe of meer gas uit Groningen een optie is. Maar volgens Kockelkoren is dat een onhaalbare weg. De kans op een zware aardbeving is ook nu nog aanwezig, zelfs al is de gaswinning de afgelopen jaren al flink teruggeschroefd. "De kans op een zware aardbeving, van magnitude 4,5 of 5, neemt nog verder toe op het moment dat je meer gas gaat winnen", zegt Kockelkoren. "Een deel van de meest kwetsbare huizen zal dan instorten, waardoor mensen mogelijk komen te overlijden." De Groningse gedeputeerde Johan Hamster, die gaat over de versterkingen, zegt in een reactie: "Het is een verontrustend bericht. Het bewijst nog maar eens dat het niet veilig is in Groningen en dat de versterking sneller moet. Maar het betekent ook dat de gaswinning in 2023 moet stoppen." Het Staatstoezicht op de Mijnen heeft al eerder aan het ministerie laten weten dat meer onderzoek nodig is, naar de oorzaak van het hogere aantal bevingen. Bekend is dat met het afbouwen en uiteindelijk stoppen van de gaswinning het risico op aardbevingen nog niet verdwijnt. Er zal nog een langdurig na-ijleffect zijn. "Het is voorstelbaar dat we dat na-ijleffect onderschatten. We zijn dus mogelijk te positief geweest. Maar dat weten we nog niet, het kan ook nog steeds toeval zijn." Al maakt het feit dat er nu al meerdere jaren zijn met meer bevingen dan verwacht, de kans op toeval wel steeds kleiner. Kockelkoren realiseert zich dat de boodschap ingewikkeld is voor mensen buiten Groningen, en zegt: "Het klopt dat we gelukkig tot op heden zulke zware aardbevingen nog niet hebben gezien. En door de aardbevingen die er tot nu toe waren, zijn er nog geen huizen ingestort. Maar het is heel belangrijk om het risico op een dergelijke zware aardbeving waarbij mensen wel bedolven raken onder hun eigen huis, niet nog groter te maken dan het nu al is. Want het is te groot."||https://nos.nl/collectie/13902/artikel/2431311-meer-aardbevingen-in-groningen-door-gaswinning-dan-verwacht
2022-06-03||Geen standaard labonderzoek meer: deze handelingen kan huisarts 'beter niet doen'|| Geen antibiotica meer bij een vervelende hoest, röntgenfoto bij een pijnlijke knie of laboratoriumonderzoek bij kinderen met buikpijn: niet ingrijpen is soms beter dan wel ingrijpen, zeggen huisartsen. Honderden huisartsen hebben samen met onderzoekers van het Radboudumc een lijst met dertig aanbevelingen gemaakt om niet-ingrijpen beter onder de aandacht van de huisarts te brengen. Die lijst is vandaag in het wetenschappelijke vakblad BMC Primary Care gepubliceerd. De Volkskrant berichtte er vanochtend als eerste over. Het zijn geen nieuwe aanbevelingen, het is een top-30 waarbij gekeken is naar hoe vaak een situatie voorkomt in de praktijk en wat de gevolgen - zoals bijvoorbeeld bijwerkingen van een medicijn - zijn voor een patiënt. "De aanbevelingen zijn bedoeld om de huisarts meer in gesprek te laten gaan met de patiënt, en niet automatisch te laten kiezen voor bijvoorbeeld een labonderzoek", zegt huisarts Jako Burgers, bijzonder hoogleraar en werkzaam bij het Nederlands Huisartsen Genootschap. De verwachtingen van de patiënt moeten veranderen, gaat hij verder. "Je gaat vaak niet meteen naar de dokter bij een kwaal. Als je dan eenmaal gaat, verwacht je ook dat de arts iets doet. Maar huisartsen weten - gebaseerd op wetenschappelijk onderzoek - dat als er geen alarmsymptomen zijn, veel dingen vanzelf overgaan." Het NHG wijst er op zijn website op dat minister Kuipers (VWS) eind april in het vakblad Zorgvisie pleitte voor de 'beter-niet-doen-lijsten'. Het is niet de bedoeling dat de drempel voor een huisartsbezoek door de richtlijnen wordt verhoogd, zegt Burgers. "Maar als een arts goed uitlegt waarom je geen medicatie of vervolgonderzoek nodig hebt voor iets, dan ben je in het vervolg minder geneigd om daar nog een keer om te vragen." Burgers is niet bang dat de (vertrouwens)band tussen arts en patiënt hierdoor verandert. "De band tussen arts en patiënt is cruciaal. We willen aan onze kant ook niet drammen. Maar standaard een onderzoek aanbieden ter geruststelling willen we voorkomen." In de Volkskrant zegt huisarts Toosje Valkenburg, die niet betrokken was bij het onderzoek, dat een foto of laboratoriumonderzoek juist ook kan helpen bij het voorkomen van onzinnige zorg. "Ik vind dit over het algemeen een goed gelukte lijst, maar ik mis het argument dat je soms diagnostiek inzet om verdere behandeling bij een dure medisch specialist te voorkomen." Je komt niet altijd weg met blijven praten, zegt Valkenburg. "Soms zeg ik: oké, u krijgt de foto, maar als daaruit inderdaad blijkt dat er niets aan de hand is, gaan we verder op mijn pad." De beter-niet-doen-lijst lijkt in het toekomstbeeld van het regeerakkoord te passen, waarin wordt gesteld dat het zorgstelsel dringend hervormd moet worden. Zo wil het kabinet overbehandeling (als de behandeling geen nut meer heeft voor de patiënt) voorkomen en dat er meer aandacht gaat naar preventie in plaats van behandelen. Ook het Zorginstituut lanceerde in mei een campagne waarin 'passende zorg' centraal stond. De zorg dreigt volgens het instituut de komende jaren onbetaalbaar te worden en qua personele bezetting te imploderen. Hoe snel de uitgaven de afgelopen jaren zijn gestegen, zie je hier:||https://nos.nl/artikel/2431308-geen-standaard-labonderzoek-meer-deze-handelingen-kan-huisarts-beter-niet-doen
2022-06-03||Overname Sandd door PostNL onrechtmatig, maar terugdraaien is geen optie|| PostNL zegt dat de uitspraak van het College van Beroep voor het bedrijfsleven (CBb) over de overname van Sandd geen gevolgen heeft voor de samenvoeging van beide bedrijven. PostNL en Sandd zijn sinds 2019 een bedrijf maar het kabinet had de overname niet mogen goedkeuren, oordeelde de hoogste economisch bestuursrechter gisteren. Die bevestigde daarmee de eerdere uitspraak van de rechtbank in Rotterdam. Maar volgens PostNL kan de overname om praktische redenen niet worden teruggedraaid. "Het netwerk, de locaties en bedrijfsmiddelen van Sandd bestaan niet meer. De medewerkers van Sandd zijn ofwel in dienst van PostNL of hebben elders een baan gevonden", staat op de website. Over het samengaan van de twee postbedrijven wordt al langer een juridische strijd gevoerd. Toezichthouder Autoriteit Consument & Markt (ACM) gaf in 2019 geen toestemming voor de overname van Sandd door PostNL. Door de koop zou er volgens de ACM nauwelijks nog sprake zijn van concurrentie. De deal was volgens de ondernemingen zelf en het kabinet nodig om in een krimpende markt de postvoorziening in Nederland te kunnen voortzetten. PostNL vroeg daarom toenmalig staatssecretaris Economische Zaken Keijzer om toch een vergunning te verlenen. Dat kan in uitzonderlijke gevallen als het maatschappelijk belang van een overname zwaarder weegt dan de beperking van concurrentie. Kleine (post)bedrijven vreesden voor hoge prijzen en uitsluiting van diensten van PostNL. Ze spanden een zaak aan bij de rechtbank Rotterdam. In 2020 stelde de rechter hen in het gelijk. De rechter oordeelde dat de minister onvoldoende duidelijk had gemaakt dat de postbezorging in Nederland in gevaar zou komen. Ook het hoogste orgaan dat hierover moet oordelen, het CBb, volgde het oordeel van de rechtbank Rotterdam. Het kabinet had onvoldoende gronden om de vergunning voor de overname te verlenen en daarmee het oordeel van de ACM te omzeilen. De uitspraak van het college is nu definitief. Het ministerie van Economische Zaken spreekt van een "ingrijpende uitspraak". Toch staat nog niet vast dat PostNL en Sandd uiteindelijk geen vergunning krijgen. Bij de rechtbank Rotterdam loopt nog een beroep van PostNL tegen de weigering van een vergunning door de ACM. Opmerkelijk is dat de overname wel kon plaatsvinden, ondanks het voortdurende juridische getouwtrek. Sandd en PostNL zijn in afwachting van de rechtsgang inmiddels al bijna twee jaar een bedrijf.||https://nos.nl/artikel/2431307-overname-sandd-door-postnl-onrechtmatig-maar-terugdraaien-is-geen-optie
2022-06-03||Mysterieuze reeks 'zelfmoorden' onder Russische oligarchen || Aleksandr Soebbotin, de voormalig topmanager van de Russische oliegigant Lukoil, werd op zondag 8 mei dood aangetroffen in het huis van een sjamaan in een voorstad van Moskou. Zijn lichaam werd gevonden in een kelder die werd gebruikt voor 'Jamaicaanse voodoo-rituelen', schreef het Russische persbureau TASS. Volgens de sjamaan, die door de politie werd ondervraagd over het sterfgeval, zou Soebottin onder invloed van alcohol en drugs naar zijn huis zijn gekomen, voor een ritueel om zijn 'kater te verlichten'. Vervolgens zou hij zijn gestorven aan een hartaanval. Maar volgens critici is hij vergiftigd met 'paddengif' . De Russische autoriteiten zijn een strafrechtelijk onderzoek gestart. De dood van de miljardair is de meest recente in een grimmige reeks aan Russische miljardairs, velen uit de olie- en gassector, die onder ongebruikelijke omstandigheden dood zijn aangetroffen sinds begin dit jaar. Het begon op 30 januari, toen de 60-jarige Leonid Sjoelman, hoofd transport van de Russische energiegigant Gazprom, dood werd aangetroffen in de badkamer van zijn buitenhuis in de regio Leningrad. Naast zijn lichaam lag een afscheidsbrief. Een andere topman van Gazprom, Aleksandr Tjoeljakov, werd 25 februari, een dag nadat Poetin Oekraïne was binnengevallen, gevonden in de garage van zijn huis in de buurt van St. Petersburg. Ook op zijn lichaam zat een afscheidsbrief. Drie dagen later werd de Russische zakenmagnaat Michail Watford gevonden in de garage van zijn huis in Surrey, in het Verenigd Koninkrijk. Volgens de Britse autoriteiten zijn er geen tekenen van een misdrijf. Op 24 maart werden een andere Russische miljardair, Vasili Melnikov, eigenaar van het medische bedrijf MedStom, samen met zijn vrouw en twee zonen dood aangetroffen in hun appartement in de stad Nizjni Novgorod. Maar de meest spraakmakende gebeurtenis in deze lugubere opsomming was de dood van twee oligarchen en hun gezinnen, die half april binnen 24 uur na elkaar dood werden aangetroffen. Vladislav Avajev, voormalig vice-president van Gazprombank, werd op 18 april dood aangetroffen in zijn luxe appartement in Moskou. Naast hem lagen de lichamen van zijn vrouw en 13-jarige dochter. Volgens de politie was het appartement van binnenuit afgesloten en troffen ze Avajev aan met een pistool in zijn handen. De conclusie: Avajev had zijn vrouw en tienerdochter neergeschoten voordat hij zelfmoord pleegde. Minder dan 24 uur later werd Sergej Protosenja, voormalig topman bij de Russische energiegigant Novatek, dood in de tuin van zijn huis in Lloret de Mar in Spanje gevonden. Zijn vrouw en dochter lagen in bed, met steekwonden over hun hele lichaam. Protosjenja had ook nog een zoon, die op dat moment niet in Spanje was. Hij zei in een interview dat zijn vader "geen moordenaar is" en dat hij gelooft dat zijn ouders en zusje zijn vermoord. Ook Novatek kwam met een verklaring, waarin het Protosenja omschrijft als een 'echte familieman'. Het bedrijf wil dat de Spaanse autoriteiten grondig en onpartijdig onderzoek doen. Hoewel er maar weinig verbanden kunnen worden gelegd tussen de zeven oligarchen en hun mysterieuze dood, hebben ze allemaal twee dingen gemeen: geen van hen heeft zich -voor zover wij weten - ooit publiekelijk uitgesproken tegen de regering, of over Poetins invasie in Oekraïne. Ook stond geen van hen op de westerse sanctielijst. Het is bekend dat de Russische regering in het verleden vaker extreme maatregelen heeft genomen om tegenstanders uit te schakelen, of dat heeft geprobeerd. In veel gevallen ging dat om uitgesproken tegenstanders, zoals bijvoorbeeld de moord op Boris Nemtsov, of de vergiftiging van Aleksej Navalny. Maar ook activisten of journalisten passen in het rijtje, zoals Anna Politkovskaja. Maar een reden om aan te nemen dat het Kremlin de mannen liever kwijt dan rijk is, is er niet direct. En dus wordt er nu vooral gespeculeerd. Zo staat in Oekraïense media dat de bedrijven van deze mannen zulke grote verliezen leden door de westerse sancties dat ze dat mogelijk niet aankonden. Volgens vrienden en familie van de steenrijke Russen is het ondenkbaar dat ze zichzelf - en in enkele gevallen dus ook hun gezinnen - om het leven hebben gebracht. Zij geloven dat er meer achter zit en willen onafhankelijk onderzoek. Vooral opvallend was de uitspraak van een collega van Vladislav Avajev van de Gazprombank. Igor Voloboejev, ook een hoge baas bij Gazprombank, vluchtte vorige maand uit Rusland naar zijn geboorteland Oekraïne om te helpen vechten. In een interview met The Insider zei hij dat de zelfmoord van zijn collega en de moord op zijn gezin in scène is gezet. "Waarom? Dat is moeilijk te zeggen. Misschien wist hij iets en vormde hij een soort gevaar".||https://nos.nl/artikel/2431306-mysterieuze-reeks-zelfmoorden-onder-russische-oligarchen
2022-06-03||Kinderbijslag komende jaren toch verhoogd|| De kinderbijslag wordt toch weer aangepast aan de inflatie. Het vorige kabinet had het plan om de kinderbijslag de komende jaren niet te indexeren en die besparing te gebruiken om de dienstverlening van uitvoeringsorganisaties te verbeteren. Het wetsvoorstel was al aangenomen door de Tweede Kamer, maar het huidige kabinet trekt het nu toch in. Het kabinet benadrukt dat veel gezinnen het door de huidige inflatie zwaar hebben en dat verhoging van de kinderbijslag juist nu welkom is. Het besluit is mede genomen naar aanleiding van een motie in de Eerste Kamer en was ook al aangekondigd in de Voorjaarsnota. "Als de kinderbijslag niet meestijgt met de prijsstijgingen, kan dat een negatief effect hebben op het inkomen van gezinnen en daarom heeft het kabinet besloten een streep te zetten door de plannen", zegt het ministerie van Sociale Zaken en Werkgelegenheid. De kinderbijslag zal de komende jaren, zoals gewoonlijk, twee keer per jaar worden verhoogd op basis van de gemiddelde prijsontwikkeling. Het kabinet maakt toch ook nog geld vrij om de dienstverlening van het UWV en de Sociale Verzekeringsbank te verbeteren.||https://nos.nl/artikel/2431301-kinderbijslag-komende-jaren-toch-verhoogd
2022-06-03||De barones moet toch met de barones in gesprek over kasteel de Haar|| Een uitspraak van de rechter heeft niet tot een oplossing geleid in het conflict dat twee baronessen hebben over de toegang tot het poortgebouw van kasteel de Haar, bij Utrecht. De rechter oordeelde vandaag in een kort geding dat de baronessen, halfzussen, in gesprek moeten om te kijken onder welke voorwaarden de jongste dochter van de overleden baron Thierry van Zuylen van Nijevelt (weer) toegang krijgt tot de privévertrekken. Maar eerder overleg leverde niets op, meldt RTV Utrecht. Sinds het overlijden van de baron in 2011 wordt kasteel de Haar beheerd door een stichting die er een goedbezocht museum van heeft gemaakt. Het poortgebouw valt daar grotendeels buiten, omdat de baron heeft bedongen dat zijn vier dochters daar 'sporadisch' gebruik van mogen maken. In 2017 ging het mis toen de jongste dochter van de baron, Allegra, haar 21-jarige verjaardag vierde in het poortgebouw. Naar verluidt ging het er zo ruig aan toe dat het brandalarm afging. "De overlast nam jaarlijks navenant toe", aldus de directeur van de stichting die het kasteel beheert. Allegra woont overigens niet in het kasteel. Sinds 2014 verblijft ze in een hotel in Londen. De oudste halfzus van Allegra, barones Alexandra van Zuylen van Nijevelt (65), greep uiteindelijk in. Zij coördineert vanuit haar woonplaats Parijs wie van de familie gebruik mag maken van de privévertrekken en ontzegde Allegra de toegang. Allegra was daar zo boos over dat ze in mei een kort geding aanspande. De rechter probeerde de zaak te sussen door de zussen op te roepen om in gesprek te gaan en hield de zaak aan. Maar niet veel later bleek dat Allegra helemaal geen overleg wilde. Tijdens een nieuwe zitting eiste zij alsnog een gerechtelijke uitspraak. Bovendien, zo betoogde haar advocaat, zou zij als jongste nazaat van de baron meer rechten op het gebruik van het kasteel hebben dan haar oudere halfzussen, omdat zij het grootste deel van de erfenis heeft gekregen. Maar in die redenering gaat de rechter niet mee in zijn uitspraak, zo blijkt vandaag. Barones Allegra van Zuylen is terecht de toegang tot kasteel de Haar ontzegd, stelt hij. Als de barones weer het kasteel in wil, zal ze met haar halfzus Alexandra in gesprek moeten.||https://nos.nl/artikel/2431299-de-barones-moet-toch-met-de-barones-in-gesprek-over-kasteel-de-haar
2022-06-03||Man uit Maassluis vast om leveren sportauto's voor plofkraken Duitsland|| Een 22-jarige man is vanmorgen in Maassluis opgepakt op verdenking van betrokkenheid bij een reeks plofkraken in Duitsland. Uit onderzoek blijkt dat hij Audi-sportwagens heeft geleverd aan criminele groepen, melden de Duitse politie en Openbaar Ministerie. Het is onduidelijk of de man een Nederlander is, of alleen in Nederland verbleef. De 22-jarige wordt gelinkt aan acht plofkraken. Er is vandaag ook een 36-jarige Duitser opgepakt in de stad Halle, in de deelstaat Noordrijn-Westfalen. Hij wordt in verband gebracht met zes plofkraken. De arrestaties zijn onderdeel van een groter onderzoek. Bij de kraken waaraan de twee mannen worden gelinkt, is bij elkaar ruim 810.000 euro buitgemaakt en voor een miljoen euro aan schade aangericht. Bij de meeste pogingen werd niets buitgemaakt. De betreffende reeks plofkraken is gepleegd sinds september 2021. De in Maassluis opgepakte man zou de snelle auto's vanuit Duitsland naar Nederland hebben gebracht. Verdere details over de manier waarop ontbreken. In Nederland heeft de verdachte ze volgens de politie overgedragen aan criminelen. Die hebben vervolgens met de verkregen Audi's terug in Duitsland plofkraken gepleegd. Duitsland wordt al jaren geteisterd door plofkraken. De laatste tijd zijn meerdere Nederlanders opgepakt op verdenking van betrokkenheid bij deze explosies. Vorige maand werden bijvoorbeeld een man (43) en zijn zoon (19) uit Enschede aangehouden. Plofkraken waren voorheen ook een groot probleem in Nederland. Maar sinds geldautomaten 's nachts gesloten blijven, en die op kwetsbare plekken zijn verwijderd, is het aantal fors gedaald. Vorig jaar waren er drie plofkraken gemeld, tegenover 71 in 2019, zegt de Nederlandse Vereniging van Banken.||https://nos.nl/artikel/2431297-man-uit-maassluis-vast-om-leveren-sportauto-s-voor-plofkraken-duitsland
2022-06-03||Trein ontspoord in Beieren: zeker vier doden, tientallen gewonden|| In Beieren is een trein ontspoord bij wintersportplaats Garmisch-Partenkirchen. Daarbij zijn volgens de Duitse politie zeker vier doden gevallen en dertig mensen gewond geraakt, van wie vijftien ernstig. Drie wagons liggen op hun kant. Wat er precies gebeurd is, is nog niet duidelijk. Ook is nog onduidelijk hoeveel mensen er in de trein zaten, mogelijk zaten er veel scholieren in. Het ging om een regionale trein. Brandweer en politie zijn massaal uitgerukt naar de plek van het ongeluk. Er zijn ook drie helikopters uit Oostenrijk betrokken bij de hulpverlening. Het treinverkeer tussen Garmisch-Partenkirchen en het verderop gelegen Oberau is gestremd. Daardoor kunnen treinen vanuit het zuiden nu niet richting München rijden.||https://nos.nl/artikel/2431295-trein-ontspoord-in-beieren-zeker-vier-doden-tientallen-gewonden
2022-06-03||Radarstation Defensie tegen zin van inwoners toch naar Herwijnen || Defensie wil het nieuwe radarstation voor de bescherming van het luchtruim toch in Herwijnen plaatsen. Dat is tegen de zin van de inwoners, die bang zijn ziek te worden van de straling. Ook de Tweede Kamer wilde een andere locatie, en een half jaar geleden leek die ook gevonden te zijn. Maar de ministerraad vindt Herwijnen uiteindelijk toch de meest geschikte locatie. Het was een moeilijk besluit, zei staatssecretaris Van der Maat na afloop van de kabinetsvergadering. Hij is vanmorgen naar Herwijnen toe gegaan en het besluit werd daar niet met applaus ontvangen. "Maar ik heb uitgelegd dat geen nieuw radarstation bouwen niet kan, ons luchtruim is op dit moment onvoldoende in zicht." De ministerraad heeft voor Herwijnen gekozen omdat hier geen grote plannen voor het plaatsen van bijvoorbeeld windmolenparken of nieuwbouwwoningen liggen en er snel met de bouw kan worden begonnen. Het is de bedoeling dat het nieuwe radarstation over vier jaar af is. Er is al jaren gedoe over het nieuwe radarstation. Het station in Nieuw-Milligen moet worden vervangen, omdat het verouderd is en de apparatuur geregeld uitvalt. Het ministerie van Defensie wees het Gelderse Herwijnen aan als nieuwe locatie. Maar de inwoners hebben zich steeds verzet. Zij vrezen voor gezondheidsproblemen door langdurige blootstelling aan straling. Er staan in het dorp al radars voor de scheepvaart en een radar van het KNMI, die ook straling afgeven. Als daar nog een defensiestation bij komt, zou dat te veel worden. Volgens de Gezondheidsraad is het verband tussen de straling van radarstations en ziektes niet aangetoond, maar ook niet uit te sluiten. De Tweede Kamer vroeg Defensie daarom om op zoek te gaan naar alternatieve locaties. Het ministerie liet in oktober weten dat er meerdere locaties zijn die potentieel geschikt waren. In welke gemeenten die plekken lagen, werd niet bekendgemaakt. Volgens de staatssecretaris waren er uiteindelijk vier locaties over, maar kan er in Herwijnen het snelst begonnen worden. Uit nieuw onderzoek zou bovendien blijken dat de straling van de verschillende radars bij elkaar binnen de perken blijft. Er is nog een tweede radarstation voor de bescherming van het luchtruim in het Friese Wier, die voor geluidsoverlast zorgt. Daar wordt nu een koepel omheen gebouwd. De radar in Herwijnen krijgt een soortgelijke koepel.||https://nos.nl/artikel/2431292-radarstation-defensie-tegen-zin-van-inwoners-toch-naar-herwijnen
2022-06-03||Biden haalt banden aan met 'paria' Saudi-Arabië, noemt bezoek optie|| Bij de totstandkoming van de verlengde wapenstilstand in Jemen heeft Saudi-Arabië "moedig leiderschap getoond", in het bijzonder koning Salman en kroonprins Mohammed bin Salman. Afzender van deze boodschap: de Amerikaanse president Biden. Diezelfde Biden bezwoer in 2018 als presidentskandidaat nog dat het koninkrijk "de prijs zou betalen, en de paria wordt die het in feite is." Hij zei dat nadat journalist Jamal Khashoggi op gruwelijke wijze in Turkije was vermoord, met goedkeuring van de kroonprins, zo stelde de CIA vast. Nu staat er een bezoek van Biden aan Saudi-Arabië én waarschijnlijk aan Mohammed bin Salman gepland, melden Amerikaanse media. Biden zei vanmiddag in een persconferentie dat hij geen "directe plannen" heeft om naar Saudi-Arabië te gaan, maar dat het wel een mogelijkheid is. Zo'n reis zou dan in het teken staan van "vrede en stabiliteit in het Midden-Oosten". De details van de trip zijn nog niet bekend, maar naar verwachting neemt Biden deel aan een ontmoeting van de Samenwerkingsraad van de Arabische Golfstaten (GCC). Naast Saudi-Arabië zijn de Verenigde Arabische Emiraten, Koeweit, Oman, Qatar en Bahrein lid van die organisatie, allemaal belangrijke olieproducerende landen. Olie is een van de belangrijkste thema's van Bidens trip, die hem verder langs Europa, Israël, Egypte, Jordanië en Irak voert. Gisteren maakte de OPEC+ bekend de olieproductie sneller en verder op te voeren om de stijgende prijzen die de energiekosten wereldwijd stuwen een halt toe te roepen. OPEC+ bestaat uit alle dertien OPEC-leden en nog tien andere landen, waaronder Mexico en Rusland. Onder meer de oorlog in Oekraïne heeft de olieprijzen sterk doen stijgen. Mensenrechtenorganisaties bekritiseren Bidens toenadering tot Saudi-Arabië. "Op dit moment heeft Biden te maken met een opeenstapeling van crises, en bepaalde prioriteiten op het gebied van mensenrechten hebben daaronder te lijden", zegt PEN America tegen The New York Times. Die organisatie zet zich wereldwijd in voor de vrijheid van meningsuiting. "Hoe moeilijker het is om mensenrechten boven politiek te plaatsen, hoe belangrijker het is dat een leider bereid is dat juist te doen." De worsteling tussen mensenrechten en andere belangen besprak ook de Amerikaanse minister van Buitenlandse Zaken Blinken woensdag al, op een evenement ter ere van het honderdjarig bestaan van het blad Foreign Affairs. Volgens Blinken is er onder Biden sprake geweest van een herziening van de relatie met Saudi-Arabië, en heeft het aanhouden van de contacten concrete resultaten opgeleverd, zoals de wapenstilstand in Jemen. Ook op andere gebieden werpt die aanpak zijn vruchten af, zegt Blinken. "Saudi-Arabië is een zeer belangrijke partner in de strijd tegen extremisme in de regio en in de omgang met uitdagingen die Iran veroorzaakt." Hij hoopt ook dat Saudi-Arabië zich op een gegeven moment aansluit bij de Abraham-akkoorden, de normalisatie van de banden tussen vier Arabische staten en Israël. Saudi-Arabië heeft op zijn beurt ook een wensenlijstje richting de VS. Het land is er kwaad over dat de VS de Houthi-rebellen in Jemen niet langer als terroristische groepering beschouwt. Daarnaast hebben zij hun twijfels over een hernieuwde nucleaire deal met Iran, waarover besprekingen gaande zijn. Iran is de belangrijkste rivaal van de Saudi's in de regio. Volgens The New York Times zijn de voorbereidingen voor Bidens bezoek al maanden gaande, met trips van diplomaten over en weer. De oorlog in Oekraïne heeft de noodzaak van herstel van de banden echter versneld, schrijft de krant. In november zijn er in de VS tussentijdse verkiezingen, waarbij een nieuw Huis van Afgevaardigden wordt verkozen en een derde van de Senaatszetels opnieuw wordt ingevuld. De energieprijzen worden waarschijnlijk een belangrijk verkiezingsthema.||https://nos.nl/artikel/2431287-biden-haalt-banden-aan-met-paria-saudi-arabie-noemt-bezoek-optie
2022-06-03||Voor- en tegenstanders vliegveld Maastricht demonstreren voor provinciehuis|| Voor het provinciehuis in Maastricht is een demonstratie van voor- en tegenstanders van het Maastricht Aachen Airport (MAA). In het zogeheten Gouvernement wordt vandaag besloten over de toekomst van het vliegveld. Er liggen vier voorstellen op tafel, van sluiting tot uitbreiding. Tegenstanders eisen de sluiting van de luchthaven, onder meer vanwege geluidsoverlast en hoge onderhoudskosten. Tegelijkertijd demonsteren MAA-medewerkers voor behoud van hun baan. Voor het provinciehuis staan de twee partijen tegenover elkaar actie te voeren. Volgens persbureau ANP staan aan beide kanten van de weg zo'n honderd personen. Anti-MAA-actievoerders laten via grote speakers nu en dan het geluid van landende vrachtvliegtuigen horen en maken lawaai. Het geluid wordt met applaus begroet door de voorstanders. "De tegenstanders maken meer herrie dan het vliegveld zelf", citeert L1 een voorstander. De voorstanders dragen borden met opschriften als '61 procent van Limburg ziet ze graag vliegen'. Ze zeggen de zwijgende meerderheid te vertegenwoordigen. De andere groep actievoerders is het daarmee oneens. Ze noemen MAA een geldverslindend project, zonder toekomstperspectief. Ook de geluidsoverlast wordt genoemd. John Huizinga woont op zo'n 140 meter afstand van de landingsbaan en werd vanmorgen bezocht door een NOS-verslaggever. Volgens Huizinga is het aantal vracht- en passagiersvluchten fors gestegen. "Dat levert behoorlijke overlast op. Met name het taxiën van vliegtuigen. Met een decibelmeter zijn er lawaaipieken vastgesteld van 90 tot 95 decibel", zei hij in het NOS Radio 1 Journaal. Provinciale Staten wacht een lange zittingsdag over de toekomst van MMA. Als er wordt besloten tot openhouding, dan zal de luchthaven moeten worden gerenoveerd. Daarvoor moeten de Staten 30 miljoen euro uittrekken.||https://nos.nl/artikel/2431286-voor-en-tegenstanders-vliegveld-maastricht-demonstreren-voor-provinciehuis
2022-06-03||Amateurarcheoloog Vermaning pleegde 'grootste archeologische fraude ooit'|| Bij leven omstreden, na zijn dood misschien nog wel meer. Uit nieuw onderzoek blijkt dat waarschijnlijk 1500 vondsten van de bekende Drentse amateurarcheoloog Tjerk Vermaning nep zijn geweest. De onderzoekers spreken in hun boek Valsheid in gesteente over "de grootste archeologische fraude ooit", meldt RTV Drenthe. Vermaning (1929-1987), van beroep rondreizend messenslijper, deed in 1965 zijn eerste vondst. Op een akker in Hoogersmilde vond hij bijzondere archeologische zaken uit de tijd van de mammoetjagers, volgens hem ten minste 50.000 jaar oud. In de jaren daarna grossierde Vermaning in opzienbarende vondsten uit de steentijd zoals vuistbijlen, duizenden jaren oude stenen en andere artefacten. Hij verdiende geld door zijn vondsten aan te bieden aan musea. Ook kreeg hij subsidie van de provincie Drenthe. Maar al tijdens zijn leven ontstond twijfel over de vondsten. Vermaning werd in de jaren 70 aangeklaagd voor oplichting, maar in hoger beroep vrijgesproken. Antwoord op de vraag of zijn vondsten echt of vals waren was er tot nu toe niet. Negen onderzoekers onder leiding van archeoloog Frans de Vries hebben 25 jaar lang onderzoek gedaan naar het werk van Vermaning, Ze pasten de nieuwste fotografietechnieken toe, deden chemisch en microscopisch onderzoek op vuurstenen en bezochten Vermanings vindplaatsen. Hun conclusie: Vermaning maakte zelf werktuigen na en verzon vindplaatsen. Hij verspreidde stenen op Drentse en Friese akkers en stopte ze soms in de grond om wetenschappers die onderzoek deden te misleiden. De onderzoekers besteden ook veel aandacht aan de man die zij "het brein" achter Vermanings vervalsingen noemen: Ad Wouters (1917-2001). De voormalig priester uit Brabant groeide tegelijk met Vermaning uit tot autoriteit onder amateurarcheologen. In feite waren het compagnons die samen vervalsingen maakten. In 1975 wierp Wouters zich op als getuige bij de rechtszaak waarin Vermaning werd verdacht van oplichting. In hun boek bespreken de onderzoekers elf vindplaatsen waar Wouters destijds bij betrokken was. Vaak bleek het te gaan om door hem zelf geclaimde ontdekkingen of plekken die hij had aangevuld met voorwerpen uit eigen voorraad. Ook bekwaamde Wouters zich in het kunstmatig verouderen van nieuw gemaakte artefacten, stellen ze. "Hij gaf deze vers geslagen stukken een polijstbehandeling, zodat het net leek alsof ze natuurlijke glans vertoonden. Bijzonder geraffineerd gedaan en alleen met een microscoop te ontmaskeren."||https://nos.nl/artikel/2431285-amateurarcheoloog-vermaning-pleegde-grootste-archeologische-fraude-ooit
2022-06-03||KLM lost opnieuw honderden miljoenen af op staatssteun|| KLM heeft opnieuw honderden miljoenen afgelost op de steun van de overheid. Er is 354 miljoen euro terugbetaald, vorige maand werd er 311 miljoen euro afgelost. "We willen zo snel mogelijk het resterende bedrag terugbetalen", zegt KLM-topman Pieter Elbers. "Daarbij maken we uiteraard een zorgvuldige afweging wanneer we helemaal zonder deze leningen kunnen." Om de coronacrisis door te komen kreeg KLM in totaal 3,4 miljard euro aan steun toegezegd van de Nederlandse Staat. Dat ging deels om directe leningen van de overheid en om leningen van banken waarvoor de Staat garant stond. KLM heeft uiteindelijk 942 miljoen euro van de steun gebruikt. De leningen aan banken zijn nu helemaal afgelost. Er staat nog een bedrag van 277 miljoen euro open bij de Staat. Vorige week maakte moederbedrijf Air France-KLM bekend dat er 2,25 miljard wordt opgehaald met de uitgifte van nieuwe aandelen. Ook de Nederlandse Staat koopt daarvan een deel. Dat kost waarschijnlijk 220 miljoen euro.||https://nos.nl/artikel/2431280-klm-lost-opnieuw-honderden-miljoenen-af-op-staatssteun
2022-06-03||Geen 'kalkoen' meer, maar Türkiye: VN past naam Turkije aan|| Turkije wordt niet meer 'Turkey' maar 'Türkiye' genoemd door de Verenigde Naties. De VN ontving afgelopen woensdag een brief van de Turkse minister van Buitenlandse Zaken Cavusoglu met het formele verzoek de naam te veranderen. VN-secretaris-generaal Guterres besloot per direct aan het verzoek te voldoen. De stap volgt op een decreet van president Erdogan uit december om de schrijfwijze Türkiye in alle talen te gebruiken. Het is onderdeel van een 'rebrandingscampagne'. De Turkse schrijfwijze werd eerder al veel gepromoot en wordt ook op etiketten van producten gezet (Made in Türkiye). In de praktijk betekent het ook dat je bij officiële instanties zoals Turkse ambassades en ministeries in het Engels het woord Turkey niet meer zal tegenkomen. Turkije is niet het enige land dat de afgelopen jaren zijn naam heeft veranderd. Macedonië heeft de naam veranderd in Noord-Macedonië na een politiek geschil met Griekenland, en Swaziland werd Eswatini in 2018. Overigens heeft Nederland zelf ook een nieuwe internationale naam gekozen: in 2020 besloot Nederland toch maar The Netherlands te willen heten in plaats van Holland. Ook die naamsverandering had als doel om het imago in het buitenland te veranderen. "We willen Nederland profileren als open, vindingrijk en inclusief", zei het Nederlands Bureau voor Toerisme & Congressen toen. Volgens retaildeskundige Kitty Koelemeijer van Nyenrode Business Universiteit was die naamsverandering niet zo vreemd, zei ze toen. "De naam Holland roept beelden van kaas, klompen, tulpen, Frau Antje en Cruijff op. Ik kan me voorstellen dat Nederland zich juist meer wil profileren als een land dat voorop gaat in technologie - bijvoorbeeld in de agrarische sector - sport en cultuur."||https://nos.nl/artikel/2431277-geen-kalkoen-meer-maar-turkiye-vn-past-naam-turkije-aan
2022-06-03||Ook basisscholen Arnhem dicht na dreigmail|| Twee basisscholen in Arnhem zijn niet opengegaan na een dreigmail. OBS Da Vinci en KBS Ommelander op hetzelfde adres hebben ouders en leerlingen ingelicht dat de scholen vandaag dicht blijven. De politie doet onderzoek. Gisteren bleef ook een school in Bilthoven dicht na een dreigmail. Die is nog steeds dicht, ook een andere school in Bilthoven is vandaag niet opengegaan. Voor zover nu bekend hebben de dreigmails in Bilthoven en Arnhem niets met elkaar te maken. Over de mail in Arnhem bestaat nog veel onduidelijkheid. Omroep Gelderland citeert uit een bericht dat de basisscholen in Arnhem-Zuid vanochtend aan de ouders van alle leerlingen verstuurden: "gisteravond ontving OBS Da Vinci een mail. De politie doet momenteel onderzoek naar de inhoud van de mail en daarom wordt onze school vandaag gesloten. Dit uit veiligheid voor iedereen. We kunnen u helaas niet meer vertellen." De basisscholen willen geen commentaar geven. Een woordvoerder van de politie bevestigt dat er onderzoek wordt gedaan. In Bilthoven zijn de middelbare school, basisschool en de kinderopvang van de Werkplaats Kindergemeenschap voor de tweede opeenvolgende dag dicht. Daar is het politieonderzoek naar een dreigmail van afgelopen dinsdagavond nog niet afgerond, heeft burgemeester Sjoerd Potters laten weten. In Bilthoven blijft dus ook een tweede middelbare school dicht. Het gaat om het Nieuwe Lyceum, meldt RTV Utrecht. "Vanwege het sentiment dat leeft binnen onze school heb ik hierover contact gezocht met de gemeente. Na dit overleg heb ik besloten het schoolgebouw te sluiten, de lessen gaan wel online door", schrijft rector Philip Wind in een e-mail aan de ouders en leerlingen. Hij gaat ervan uit dat het schoolgebouw na het pinksterweekend weer open gaat.||https://nos.nl/artikel/2431272-ook-basisscholen-arnhem-dicht-na-dreigmail
2022-06-03||Röntgenfoto's moeten extreme vochtigheid in kazematten Vlissingen verklaren|| Waterschap Scheldestromen gaat de kazematten in Vlissingen aanpakken. De eeuwenoude verdedigingswerken zijn er slecht aan toe. De muren zijn zwart, wit en geel door dikke lagen schimmel, overal druipt vocht, hier en daar komen stenen naar beneden en het stinkt. "We moeten eerst weten waar die extreme vochtigheid en muffe lucht vandaan komt", zegt dijkgraaf Toine Poppelaars bij Omroep Zeeland. "We gaan nu een röntgenfoto nemen van alle gewelven. Dat betekent dat we onder de grond kijken of er grondwater naar boven komt. We gaan ook naar de bovenkant en zijkant kijken, of er regenwater binnenkomt." De tien kazematten in Vlissingen stammen voor een deel al uit de vijftiende eeuw. Het zijn enorme verdedigingswerken met metersdikke muren, kanonnen en schietgaten, vooral bedoeld om te voorkomen dat de vijand via zee aan land kwam. Soldaten verbleven er soms lange tijd achtereen; er zat zelfs een bakkerij. Omdat de kazematten deels in een dijk zijn gebouwd, dienden ze ook als waterkering. Maar na zo'n zes eeuwen is het dus tijd voor een opknapbeurt. "Met de constructie is niets mis. Het gaat niet instorten en het verkeer hierboven kan gewoon blijven rijden", zegt dijkgraaf Poppelaars. Maar aan de vele lekkages moet wel een eind komen, vindt hij. De kazematten vormen nu onderdeel van het muZEEum in Vlissingen en worden normaal druk bezocht, maar dat is nu niet veilig meer. Deze zomer blijven ze dicht. Museumdirecteur Onno Bakker: "Het is natuurlijk ontzettend zonde, want het is een grote publiekstrekker in Vlissingen. Helaas kan nu niemand er meer in. Daar hebben we het mee te doen, maar de veiligheid gaat voor alles. We hopen dat er een oplossing gevonden wordt. Als we de oorzaak weten, kunnen we kijken of het structureel opgelost kan worden."||https://nos.nl/artikel/2431271-rontgenfoto-s-moeten-extreme-vochtigheid-in-kazematten-vlissingen-verklaren
2022-06-03||Benzineprijs terug op recordniveau, effect van accijnsverlaging verdampt|| De prijs voor een liter benzine is voor het eerst hoger dan voor de accijnsverlaging op 1 april. De adviesprijs voor een liter benzine is 2,50 euro, terwijl vlak voor de accijnsverlaging een liter nog 2,46 euro kostte. Zonder de accijnsverlaging had een liter benzine nu 2,67 euro gekost. De huidige literprijs zit iets meer dan een halve cent onder het record dat in maart werd bereikt, blijkt uit gegevens van United Consumers. Ook de dieselprijs loopt hard op, maar minder snel. Daardoor is het verschil tussen diesel en benzine weer iets opgelopen. De adviesprijs voor een liter diesel is 2,17 euro. Zonder de accijnsverlaging was dat 2,28 euro geweest. De afgelopen twee weken lopen de prijzen aan de pomp snel op, in lijn met de gestegen olieprijs. De vraag naar olie is groot en door de sancties tegen Rusland komt uit dat land steeds minder olie. De olieproducerende landen verenigd in OPEC+ kondigden gisteren aan de productie vanaf volgende maand te verhogen, maar die aankondiging heeft niet tot lagere prijzen geleid. "We zitten nu in een krappe oliemarkt. Daar komt bij dat we de Russische olie moeten vervangen met olie uit andere landen", zegt ING-econoom Rico Luman. En die olie moet ook worden verwerkt tot benzine en diesel in raffinaderijen. "Door de energietransitie werd er in voorbije jaren minder dan voorheen geïnvesteerd in raffinaderijen en ook zijn er kleinere raffinaderijen gesloten. Daardoor zijn de mogelijkheden om brandstofproductie te verhogen beperkt." Ook de lagere koers van de euro ten opzichte van de dollar helpt niet mee. Olie wordt doorgaans in dollars afgerekend en vanwege die gedaalde eurokoers zijn er meer euro's nodig om in dollars af te rekenen. Het kabinet kondigde in maart een tijdelijke verlaging van de accijns op brandstof aan om de gevolgen van de inflatie op te vangen. Minister Kaag van Financiën zei toen over de verlaging van 17 cent van de benzineprijs: "Dit is wat er mogelijk was. Ik begrijp heel goed het gevoel dat dit niet genoeg is, als je aan de pomp staat. We gaan de gevolgen van de oorlog echt allemaal voelen." In Duitsland ging deze week een verlaging van de accijns van 30 cent in. Dat leidde tot grote verschillen met benzineprijzen in Nederland. Inmiddels zijn de prijzen in Duitsland ook opgelopen en is de adviesprijs van een liter benzine daar weer meer dan 2 euro.||https://nos.nl/artikel/2431269-benzineprijs-terug-op-recordniveau-effect-van-accijnsverlaging-verdampt
2022-06-03||Leider Afrikaanse Unie praat in Rusland met Poetin over voedseltekorten|| De voorzitter van de Afrikaanse Unie, de Senegalese president Macky Sall, bezoekt vandaag de Russische president Poetin. Hij wil namens het Afrikaanse continent aandringen op een oplossing voor het uitvallen van de export richting Afrika van vooral graan en kunstmest als gevolg van de oorlog in Oekraïne. De twee treffen elkaar in de badplaats Sotsji aan de Zwarte Zee, die vanwege de oorlog in Oekraïne het middelpunt is geworden van een belangenstrijd tussen Rusland, de Afrikaanse Unie en de EU. Rusland blokkeert namelijk de graanexporten via de Zwarte Zee, waardoor er voedseltekorten dreigen op de wereldmarkt. Dit raakt met name landen in Afrika die sterk afhankelijk zijn van de Oekraïense en Russische graanexport (ruim 44 procent), aldus Sall. Hij noemde het tekort aan kunstmest en tarwe door de oorlog in Oekraïne vorige week "alarmerend" voor de voedselvoorziening in Afrika. Verschillende landen op het Afrikaanse continent hebben nauwe banden met Rusland op economisch en militair gebied. Dat verklaart waarom slechts de helft van het continent aan het begin van de oorlog een VN-resolutie steunde die de Russische invasie veroordeelde. Senegal onthield zich toen van stemming. President Sall positioneert zichzelf als een bemiddelaar. De ontmoeting tussen de presidenten is bedoeld "om bij te dragen aan het temperen van de oorlog in Oekraïne en het vrijmaken van graanvoorraden en meststoffen waarvan de blokkering vooral de Afrikaanse landen treft", zo valt te lezen bij het Senegalese persbureau APS. Sall houdt ondertussen contact met Oekraïne en het Westen. Deze week sprak hij met de leiders van de Europese Unie die in Brussel bijeen waren om een oplossing te vinden voor de voedselcrisis. In een videotoespraak waarschuwde Sall voor de "alarmerende" voedseltekorten in Afrika. "We willen dat er onmiddellijk alles aan gedaan wordt om graanvoorraden vrij te maken en het transport ervan te verzekeren", zei Sall. "Zo vermijden we een catastrofaal scenario dat door voedseltekorten en prijsstijgingen kan worden veroorzaakt." De Europese Unie werkt ondertussen aan een manier om de enorme graanvoorraden zo snel mogelijk Oekraïne uit te krijgen. Zeker 20 miljoen ton graan moet binnen twee maanden geëxporteerd zijn, anders bederft de voorraad of is er weer ruimte nodig voor een nieuwe oogst. De Europese landen kijken of het graan via de weg en het spoor het land uit kan komen, een exportklus waar normaal gesproken 300 zeeschepen voor nodig zijn. Een andere oplossing zou zijn om in de Zwarte Zee een corridor vrij te maken voor graanexport, een wens van de Oekraïense president Zelensky. De Russische minister van Buitenlandse Zaken Lavrov brengt volgende week een bezoek aan Turkije om met zijn ambtgenoot Cavosoglu te praten over een mogelijke corridor. In onderstaande video legt NOSop3 uit welke impact het wegvallen van Oekraïens en Russisch graan op sommige landen heeft:||https://nos.nl/artikel/2431268-leider-afrikaanse-unie-praat-in-rusland-met-poetin-over-voedseltekorten
2022-06-03||Zoektocht naar vermiste 9-jarige Gino gaat verder|| Voor de derde dag op een rij wordt in Limburg met man en macht gezocht naar de vermiste jongen Gino. De 9-jarige is woensdagavond voor het laatst gezien in Kerkrade. Gisteren werd zo'n 8 kilometer verderop in Landgraaf een step gevonden die lijkt op die van Gino, maar de politie kan nog niet zeggen of het inderdaad zijn step is. Ruim 65 vrijwilligers zoeken verder naar de 9-jarige Gino: De politie houdt rekening met alle scenario's en zegt dat het kind in levensgevaar is. Er wordt sinds gisteravond ook gezocht naar een getuige. Uit onderzoek bleek dat drie kinderen en een man ten tijde van Gino's verdwijning aan voetballen waren op een speelveldje in de buurt. De drie kinderen zijn gesproken, maar nog niet de volwassen man. Onder meer in de omgeving van Landgraaf en Kerkrade zoeken vrijwilligers naar Gino, meldt L1. Ook de politie zoekt verder. Bij de grootschalige zoekactie zijn drones, speurhonden en een helikopter ingezet. Ook over de grens in Duitsland is gezocht naar de vermiste jongen. Volgens diverse media is ook een gespecialiseerd onderzoeksteam uit Duitsland ingezet.  De familie van Gino is zeer bezorgd. "Het is niks voor hem om niet thuis te komen", zei zijn zus Naomi gisteren. "Ik hoop dat hij gewoon snel en veilig thuiskomt." Gino zei vlak voor zijn verdwijning dat hij nog even ging voetballen: De 9-jarige woont in Maastricht en logeerde bij een zus in Kerkrade, omdat zijn moeder ziek is. Gino is 1.30 meter lang, heeft een witte huidskleur en een mager postuur, blond haar en blauwe ogen. Ten tijde van zijn verdwijning droeg hij een rode jas met zwarte mouwen, een rood petje en een lichtgrijze spijkerbroek.||https://nos.nl/artikel/2431267-zoektocht-naar-vermiste-9-jarige-gino-gaat-verder
2022-06-03||Steeds meer herrie van laagvliegende helikopters op de Veluwe|| Op de Veluwe is het aantal klachten over laagvliegende gevechtshelikopters vorig jaar met meer dan de helft toegenomen. In totaal kwamen er 130 meldingen binnen van onacceptabele geluidsoverlast. Ook in het Rivierengebied, vooral het Land van Maas en Waal, nam het aantal klachten toe, zij het minder sterk: van ruim 500 in 2020 naar ruim 600 vorig jaar. "Ze hebben geen idee hoe vervelend het laagvliegen is. We hebben er enorm veel last van", reageert Annelies van den Brink uit Oosterwolde bij Omroep Gelderland. Van den Brink dient geregeld een klacht in omdat ze 'knettergek' wordt van de herrie. "Het geluid is oorverdovend. Je weet ook nooit wanneer ze komen. Ze mogen hier op grasspriethoogte vliegen, heeft iemand mij ooit verteld. Dat neemt Defensie heel letterlijk." De luchtmacht zelf heeft geen verklaring voor de sterke toename van het aantal meldingen over geluidsoverlast. Een woordvoerder zegt wel dat de oefenvluchten met gevechtshelikopters zoveel mogelijk worden gespreid over Nederland. "Bij grote oefeningen wordt uitgebreid gecommuniceerd met de betrokkenen door krantenberichten, Twitter en belangengroepen zoals natuurverenigingen en LTO." Maar voor Van den Brink is de maat vol, zeker na een miskraam van een van haar paarden. "Het dier is enorm geschrokken van de bulderende machines en daardoor is haar zwangerschap mislukt", zegt ze. Ze diende een schadeclaim in. Defensie stuurde een dierenarts om naar de merrie te kijken. "Die arts vond natuurlijk niet dat de miskraam lag aan het laagvliegen. De schadeclaim werd afgewezen", verzucht ze. De woordvoerder kan of wil niet op deze individuele zaak in gaan. Wel zegt hij dat in dit soort zaken altijd onderzoek wordt gedaan door een expert.||https://nos.nl/artikel/2431262-steeds-meer-herrie-van-laagvliegende-helikopters-op-de-veluwe
2022-06-03||Onrust in azc Katwijk na mishandeling Adam (5)|| Er is onrust ontstaan in het asielzoekerscentrum op voormalig vliegveld Valkenburg in Katwijk. Afgelopen weekeinde werd de 5-jarige Adam, die in het azc woont, daar zwaar mishandeld. De politie ziet een 11-jarige jongen die sinds kort in het azc woonde als verdachte. Bewoners zijn bang dat er misschien meer mensen bij de mishandeling betrokken waren, meldt Omroep West. Ze durven hun kinderen niet meer alleen te laten. Met Adam gaat het niet goed. "Hij is ernstig gewond geraakt en dat zegt genoeg over zijn situatie. Hij ligt nog steeds in coma", zegt Mohammed Aljasem Alzarkan, die in het azc direct contact heeft met Adams moeder. Afgelopen weekend, in de nacht van zaterdag op zondag, werd de 5-jarige Adam ineens vermist. Toen hij na een zoektocht van een paar uur in de buurt van het asielzoekerscentrum werd gevonden, bleek hij zwaar te zijn toegetakeld en achtergelaten. De recherche doet onderzoek, maar wil verder, ook gezien de leeftijd van de verdachte, geen mededelingen doen. Volgens de buurvrouw van het slachtoffertje woont het gezin van de verdachte jongen nu in een ander opvangcentrum in Nederland. Adams moeder woont zolang haar zoon wordt verpleegd in een Ronald McDonald-huis bij het ziekenhuis. In het azc zijn veel mensen bang. "Mijn kinderen zijn nu groot genoeg om zelf naar school te lopen", zegt een bewoonster. "Maar ik ben er nu toch bij, door wat er gebeurd is." Een vrouw die gevlucht is uit Eritrea dacht dat Nederland een veilige plek zou zijn, maar twijfelt nu. "We kunnen er niet van slapen. Onze kinderen hebben een hoop vragen over wat gebeurd is met Adam", zegt ze. "We willen ons veiliger voelen, want we voelen ons nu niet goed." Het gezin van de 11-jarige verdachte komt volgens de bewoners uit Afghanistan en zou nog maar een paar weken in Nederland zijn. In het azc Katwijk verblijven uitgeprocedeerde gezinnen. Er wonen 570 mensen.||https://nos.nl/artikel/2431259-onrust-in-azc-katwijk-na-mishandeling-adam-5
2022-06-03||Drukke avondspits verwacht vanwege pinksterweekend || Vanwege het naderende pinksterweekend verwacht de ANWB een drukke avondspits. Vrijdagmorgen zijn er weinig files, maar vanmiddag wordt het waarschijnlijk al een stuk drukker dan normaal op de weg. In 2019, voor de coronapandemie, stond er aan de vooravond van het pinksterweekend 900 kilometer file. Door de toestroom van vakantiegangers verwacht de ANWB de meeste files op wegen naar de Veluwe, rond Arnhem en Nijmegen en in Noord-Brabant. De ergste drukte is waarschijnlijk rond 19.00 uur voorbij. In aanloop naar het hemelvaartweekend ontstond de drukste avondspits van het jaar tot nu toe. Er stond vorige week woensdag om 17.00 uur ruim 1100 kilometer file. Ook morgen, overmorgen en maandag worden files verwacht in de omgeving van evenementen, attractieparken en bouwmarkten. Er zijn bijvoorbeeld pinkstermarkten in diverse steden, meerdere festivals en races op het circuit van Zandvoort. Ook op luchthaven Schiphol wordt het naar verwachting weer erg druk. Als extra maatregel om de drukte beheersbaarder te maken, zijn reizigers pas vier uur voor vertrek welkom in de vertrekhal. Schiphol kampt al weken met extreme drukte. Daarom gaan passagiers steeds vroeger naar de luchthaven uit vrees om hun vlucht te missen. Op Tweede Pinksterdag, aanstaande maandag, worden files verwacht door de toestroom van terugkerende vakantiegangers. Het zal vooral langzaam rijden zijn in de richting van Duitsland op de A1, A12 en A67. In de loop van de maandagavond wordt drukte verwacht in het midden van het land en vanuit Zeeland.||https://nos.nl/artikel/2431257-drukke-avondspits-verwacht-vanwege-pinksterweekend
2022-06-03||'EU wil verplichting elektrische bedrijfswagens vanaf 2027'|| Kleine bedrijfswagens moeten vanaf 2027 in alle EU-landen elektrisch zijn, als het aan Eurocommissaris Frans Timmermans ligt. Grote bedrijven en overheden krijgen waarschijnlijk als eerste te maken met de plicht om het wagenpark te vernieuwen, meldt De Telegraaf. Een ambtenaar van de Europese Commissie verwacht dat het midden- en kleinbedrijf en kleinere organisaties in 2030 met de nieuwe Europese regels te maken krijgen, schrijft de krant. Eurocommissaris Timmermans wil tempo maken met elektrisch rijden vanwege de hoge brandstofprijzen en de boycot van Russische olie. Bij het segment bedrijfswagens zou snelle groei mogelijk zijn. In Brussel liggen ook andere plannen op tafel om de brandstofmotor uit te faseren. Zo stemt het Europees Parlement volgende week over het voorstel om vanaf 2035 een verbod in te voeren op het verkopen van nieuwe auto's met verbrandingsmotoren. Voor die tijd stappen veel fabrikanten al over naar volledig elektrisch, is de verwachting. ||https://nos.nl/artikel/2431255-eu-wil-verplichting-elektrische-bedrijfswagens-vanaf-2027
2022-06-03||Uitstoot stikstof moet in sommige gebieden met 70 tot 80 procent omlaag|| In sommige gebieden in Nederland moet de uitstoot van stikstof met 70 tot 80 procent worden verminderd. Het gaat bijvoorbeeld om de Gelderse Vallei en De Peel in Noord-Brabant. Haagse bronnen bevestigen een bericht in NRC daarover. Het kabinet heeft voor het eerst uitgewerkt met hoeveel de uitstoot in elk deel van het land omlaag moet. Overigens zijn er ook gebieden waar maar reducties tot zo'n 20 procent nodig zijn. De cijfers staan in de 'Regiostrategie' die op het ministerie van Landbouw is voorbereid. Hoe de doelen precies moeten worden bereikt, wordt aan de provincies overgelaten. Die krijgen een jaar om een 'gebiedsplan' te maken en als dat wordt uitgevoerd, krijgen ze daarvoor geld van het Rijk. Provincies die eerder willen beginnen, kunnen daarvoor de ruimte krijgen. Het terugdringen van de uitstoot met zulke percentages kan volgens deskundigen alleen als een groot aantal sectoren daaraan meewerkt. Veel boeren zullen moeten worden uitgekocht, of omschakelen naar minder intensieve vormen van veehouderij. Volgens de bronnen wordt er rekening mee gehouden dat de veestapel tot 2030 met ongeveer 30 procent krimpt. Het terugdringen van de uitstoot van stikstof is al jaren een heet hangijzer. Na een uitspraak van de Raad van State in 2019 moest het hele beleid op de schop. De Raad van State oordeelde toen dat intensieve veehouderijen in Brabant, Gelderland en Limburg alleen nog mogen uitbreiden als zeker is dat dat geen schade oplevert aan kwetsbare natuurgebieden. De uitspraak had grote gevolgen voor vergunningen voor boeren, maar ook voor bijvoorbeeld de aanleg van wegen. Minister Van der Wal voor Natuur en Stikstof wil niet ingaan op de percentages. Er worden nu nog maatregelen doorgerekend en die wil ze volgende week bespreken in het kabinet. Maar ze erkende wel dat "alle maatregelen ingrijpend zijn, dat de opgave complex is en dat dat veel impact zal hebben". Het kabinet heeft al gezegd dat in 2030 de stikstofuitstoot met de helft moet zijn teruggebracht. Ook Van der Wal benadrukte vanochtend dat alle sectoren een bijdrage moeten leveren. "Maar de grootste opgave ligt nou een keer in de landbouwsector; hoeveel minder vee er komt is het resultaat van de gebiedsgerichte aanpak. Dus je kunt nu niet exact zeggen hoeveel het wordt. Dat het uiteindelijk tot een reductie van de veestapel leidt, is evident." Verplicht uitkopen noemde de minister de allerlaatste stap. De Land- en Tuinbouworganisatie (LTO) spreekt over "absurde reductievoorstellen" die tot een "grootschalige kaalslag op het platteland" zouden leiden. LTO vindt dat er te weinig wordt gedaan met voorstellen die het eerder deed met Bouwend Nederland, VNO-NCW, MKB Nederland, Natuurmonumenten en Natuur en Milieu. Daarmee zou een "duurzaam evenwicht" moeten worden bereikt tussen ecologie en economie. De organisatie richt zijn hoop op de provincies. "Zij worden samen met boeren in deze onmogelijke positie gemanoeuvreerd. Wij roepen provincies op tot stevig verzet tegen deze onmogelijke Haagse dictaten."||https://nos.nl/artikel/2431254-uitstoot-stikstof-moet-in-sommige-gebieden-met-70-tot-80-procent-omlaag
2022-06-03||Hoofd IC-artsen: diversiteitsbeleid nodig voor ernstig zieke niet-westerse mensen|| IC-artsen moeten in de toekomst op een andere manier omgaan met patiënten met een niet-westerse achtergrond. Dat zegt het hoofd van de Nederlandse Vereniging voor Intensive Care (NVIC), Iwan van der Horst, tegen de NOS. Hij heeft binnen de NVIC een oproep gedaan en er komt op korte termijn een werkgroep diversiteit. Aanleiding is dat Turkije in coronatijd tientallen patiënten heeft opgehaald binnen Europa, van wie zeker tien uit Nederland. Het gaat om patiënten die heel ziek waren of ernstige onderliggende aandoeningen hebben, en bij wie de artsen in Nederland geen perspectief meer zagen voor verdere behandeling. In Turkije zijn deze patiënten wel verder behandeld. In Nederland hebben artsen afspraken gemaakt over wat een waardig bestaan betekent. Hier wordt het als zinloos gezien om mensen in leven te houden die zonder uitzicht op herstel aan de beademing liggen en niet kunnen communiceren. Het is niet de bedoeling om deze afspraken te veranderen, of ze aan te passen voor mensen met een niet-westerse achtergrond, benadrukt Van Der Horst. Wel moet het beleid volgens hem beter uitgelegd worden. Er zijn al verschillende initiatieven als het gaat om interculturele zorg, maar daarbovenop komt binnen de NVIC dus ook een werkgroep diversiteit. De werkgroep gaat niet alleen kijken naar culturele kwesties, maar ook naar andere thema's, zoals gender. "We moeten met elkaar dat gesprek aangaan", zegt Van der Horst. Door verschillen in achtergrond en cultuur wordt soms verschillend naar situaties gekeken. "Er komen steeds meer mensen met een niet-westerse achtergrond. Dat is gewoon de nieuwe werkelijkheid." Dilara (25) is een van de Turks-Nederlandse patiënten die naar Turkije werden gebracht. Vorig jaar belandde ze met hoge koorts en een infectie in het Isala-ziekenhuis in Zwolle. Ze bleek acute leukemie te hebben en werd in coma gehouden. De artsen zagen geen kans op herstel. Haar familie vroeg hulp aan Turkije. Nu is ze in Turkije bij bewustzijn en revalideert ze, zegt haar broer Onur Sahin. Als alles goed gaat, gaan de artsen daar beginnen met stamceltherapie. Sahin kwam met zijn verhaal over zijn zus in het nieuws. Sindsdien krijgt hij berichten van mensen in Nederland. "Ze zeggen dat ze begrijpen wat wij hebben meegemaakt, en dat ze heel goed snappen dat wij een andere optie hebben. Dat hadden zij ook gewild." De familie Sahin is woedend op de artsen in het Zwolse ziekenhuis. Onur Sahin heeft het gevoel dat patiënten in Nederland te snel opgegeven worden. "Ik wil Nederland niet zwartmaken, maar het is voor mij heel simpel: zolang iemand niet hersendood is, doe je er alles aan om iemand in leven te houden: de wonderen zijn de wereld niet uit." Iemand die vaak hiermee te maken krijgt, is Mustafa Bulut. Hij is geestelijk verzorger in het Elisabeth-TweeSteden Ziekenhuis in Tilburg. Daar hebben ze een richtlijn ontwikkeld om artsen handvatten te bieden. Tientallen ziekenhuizen zouden er gebruik van maken. Volgens Bulut is het logisch dat mensen met een dubbele nationaliteit de benadering van beide landen vergelijken. "Helemaal in zo'n situatie. Je verlangt naar hoop en genezing en dus zoek je naar een wonder. En als je dan een voorbeeld ziet waarbij het goed is afgelopen, dan denk je: dat kan bij mij ook zo zijn. Mensen met een migratieachtergrond bespreken ook de dood liever niet, dat is nog taboe. Terwijl we in Nederland dat juist doen en daar botst het al." Ook wantrouwen is een probleem. Vaak hebben deze patiënten of hun familieleden het gevoel dat artsen niet alles hebben gegeven. Dat heeft volgens Bulut te maken met de polarisatie in Nederland. "Wij polariseren keihard. Dat zorgt ervoor dat we uit elkaar groeien, dat we elkaar wantrouwen. Deze patiënten voelen zich daardoor minder welkom, bijvoorbeeld in een ziekenhuis. Die kunnen daardoor als lastig worden ervaren. En dat leidt tot onnodige en vervelende situaties." In sommige ziekenhuizen komt er zelfs beveiliging aan te pas. "Vroeger zei de dokter iets en iedereen nam dat gewoon aan", zegt Bulut. "Nu is dat niet meer zo. Zelfs veel jongeren, en niet alleen patiënten met een niet-westerse achtergrond, googelen alles tegenwoordig en ook dat leidt tot wantrouwen." Op dit moment heeft een op de vier mensen in Nederland een migratieachtergrond en over 25 jaar is dat een op de drie, zegt Bulut. De zorg moet hierop voorbereid zijn, vindt hij. Volgens hem valt of staat alles met communicatie. Zo wreekt zich soms dat Nederland een land van transparantie is, ook over de behandeling. "Slecht nieuws wordt dan ook tot in details besproken", zegt Bulut. "Zo van: u bent uitbehandeld en uw levensverwachting is ongeveer zoveel jaar. In andere landen, zoals Italië, wordt het slechte nieuws ook verteld, maar wordt er meer gekeken naar de patiënt. Heeft diegene bijvoorbeeld wel behoefte om alles te horen? Het kan hier echt wel anders. De wet geeft wel bepaalde kaders om dat te doen." Voor Onur Sahin draait het niet alleen om betere communicatie. De discussie over kwaliteit van leven en hoe dat er dan uitziet is gewoon anders onder Turkse Nederlanders, zegt hij. "Wij hadden bij Dilara het gevoel dat het moord zou zijn als ze zouden stoppen. Ze leeft toch nog?" Hij vindt dat het tijd wordt dat Nederland naar de richtlijnen gaat kijken. "Het kan dus wel. Kijk naar mijn zus." IC-baas Van der Horst daarover: "Het nadeel is: je kunt niet in de toekomst kijken. Een besluit neem je met elkaar, met andere artsen. Dan heb je een gesprek met de familie. Daar kun je een keertje naast zitten. Wij maken ook wel eens fouten. Daar staat tegenover dat als je bij iedereen eindeloos doorgaat, dat het belastend is voor de patiënt, dat de patiënt onnodig pijn lijdt en dat het belastend is voor de IC."||https://nos.nl/artikel/2431253-hoofd-ic-artsen-diversiteitsbeleid-nodig-voor-ernstig-zieke-niet-westerse-mensen
2022-06-03||Wekdienst 3/6: Besluit over toekomst Maastricht Airport • Nederlands elftal speelt|| Goedemorgen! Provinciale Staten besluiten over de toekomst van luchthaven Maastricht Aachen Airport. En het Nederlands elftal speelt in Brussel tegen België de eerste wedstrijd van de Nations League. Eerst het weer: vandaag blijft het droog en breekt de zon goed door. Het wordt daarbij 20 tot 25 graden. De noordoostenwind trekt aan en wordt matig tot vrij krachtig. Ook morgen volgt een vrij zonnige en droge junidag. Zondag trekt een aantal buien, soms ook met onweer, over het land. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De Canadese regering betaalt een schadevergoeding van 1,3 miljard Canadese dollar (omgerekend zo'n 960 miljoen euro) aan de Siksika, een inheemse gemeenschap in het land. De regering doet dat omdat het aan het begin van de twintigste eeuw grote stukken grond van de Siksika onteigende. Het gaat om een van de grootste schadevergoedingen voor de onteigening van grondgebied in Canada ooit. De regering verkocht in 1910 bijna de helft van het land van de gemeenschap, terwijl in een verdrag de grond aan de Siksika was toegekend. De grond werd vervolgens verkocht aan mensen die zich in het gebied wilden vestigen. De zaak over de onteigening liep al decennia. De Siksika-gemeenschap bestaat uit zo'n 8000 leden. Je verjaardag met honderden andere jarigen vieren is lang niet voor iedereen weggelegd. Maar gisteren kwamen vele jarige Utrechters samen. De stad vierde dat het 900 jaar geleden stadsrechten kreeg. En wie jarig is trakteert; alle jarige Utrechters kregen taart. Fijne dag!||https://nos.nl/artikel/2431247-wekdienst-3-6-besluit-over-toekomst-maastricht-airport-nederlands-elftal-speelt
2022-06-03||Canada betaalt bijna 1 miljard euro schadevergoeding aan inheemse gemeenschap|| De Canadese regering betaalt een schadevergoeding van 1,3 miljard Canadese dollar (omgerekend zo'n 960 miljoen euro) aan de Siksika, een inheemse gemeenschap in het land. De regering doet dat omdat het aan het begin van de twintigste eeuw grote stukken grond van de Siksika heeft onteigend. Het gaat om een van de grootste schadevergoedingen voor de onteigening van grondgebied in Canada ooit. "We zijn hier om een fout recht te zetten", zei premier Trudeau bij de ondertekeningsceremonie. met het hoofd van de Siksika, Ouray Crowfoot. Bij het ondertekenen zei Crowfoot dat hoewel de schadevergoeding het onrecht uit het verleden niet goedmaakt, deze wel een verschil kan maken in het leven van de leden van de Siksika-gemeenschap. De regering verkocht in 1910 bijna de helft van het land van de gemeenschap, terwijl in een verdrag de grond aan de Siksika was toegekend. De grond werd verkocht aan mensen die zich in het gebied wilden vestigen. De zaak over de onteigening heeft decennia geduurd. De Siksika-gemeenschap bestaat uit zo'n 8000 leden.||https://nos.nl/artikel/2431243-canada-betaalt-bijna-1-miljard-euro-schadevergoeding-aan-inheemse-gemeenschap
2022-06-03||Biden roept in televisietoespraak op tot strengere wapenwet|| De Amerikaanse president Biden heeft het Congres in een toespraak opgeroepen de wapenwet in het land aan te scherpen. "Hoeveel bloedvergieten zijn we nog bereid te accepteren?", vroeg de president zich af, refererend aan recente schietpartijen. In de toespraak riep hij op om de "epidemie van wapengeweld" een halt toe te roepen. De toespraak werd live op televisie uitgezonden, zenders onderbraken hun programmering ervoor. De president wil onder meer dat de verkoop van wapens aan banden wordt gelegd. Ook vindt hij dat iedereen die een wapen wil kopen, eerst moet worden doorgelicht. In de toespraak anticipeerde hij op de bezwaren van tegenstanders van een strengere wet. Als wapens niet verboden worden, wil Biden dat de leeftijdsgrens voor de verkoop wordt verhoogd naar 21 jaar. Biden hekelde ook Republikeinse senatoren die "niet eens over zulke voorstellen willen praten": Met semiautomatische geweren zijn de voorbije maanden meerdere aanslagen gepleegd in de Verenigde Staten. De schutter verantwoordelijk voor het bloedbad in Texas was 18 jaar en gebruikte een dergelijk wapen. In Oklahoma en New York vonden recentelijk ook fatale schietpartijen plaats. In die laatste staat is vandaag de wetgeving aangepast: wie een semiautomatisch geweer wil kopen, moet tenminste 21 jaar zijn. Ook vicepresident Harris zei gisteren dat ze een strengere wapenwet nodig acht. Maar aanscherpingen van de wapenwet werden in het verleden vaak door de Republikeinen geblokkeerd. Biden noemde het in zijn toespraak "gewetenloos" dat een meerderheid van de Republikeinse senatoren strengere wapenwetgeving niet ondersteunt. Dit jaar kwamen tot dusver 18.000 mensen in de VS om door wapengeweld.||https://nos.nl/artikel/2431242-biden-roept-in-televisietoespraak-op-tot-strengere-wapenwet
2022-06-03||Koningin Elizabeth zegt eigen dankdienst af vanwege gezondheid|| Koningin Elizabeth heeft afgezegd voor de speciale kerkdienst ter gelegenheid van haar 70-jarig regeringsjubileum. Gisteren werd de 96-jarige koningin op het balkon van Buckingham Palace toegejuicht door een grote menigte. Volgens het paleis genoot ze erg van de straaljagers en de parade Trooping the Colour, maar was ze toch niet helemaal in orde. De 96-jarige vorstin komt de laatste maanden al minder in het openbaar, volgens het paleis omdat zij last heeft van 'mobiliteitsproblemen'. Om die reden zal zij dan ook niet aanwezig zijn bij de dienst in St Paul's Cathedral in Londen. "Met veel tegenzin heeft de koningin moeten concluderen dat zij hier niet bij zal zijn", liet de woordvoering van Buckingham Palace weten. De genodigden voor de dienst kwamen aan het einde van de ochtend aan. Onder hen ook kleinzoon Harry en zijn vrouw Meghan Markle en premier Johnson. Die laatste werd met boegeroep ontvangen: In de avond was de vorstin nog wel bij een ceremonie met verlichte bakens. In het Verenigd Koninkrijk en in de hoofdsteden van de landen van het Gemenebest werden meer dan 3500 lichten ontstoken, als symbool voor de eenheid tussen de landen. Het gebied rond Buckingham Palace was te klein om iedereen een plekje te geven bij de aftrap van de festiviteiten rond het 70-jarig regeringsjubileum van koningin Elizabeth: Elizabeth is de langstzittende monarch die het Verenigd Koninkrijk ooit gekend heeft. Wereldleiders zoals de Amerikaanse president Biden, de Franse president Macron en paus Franciscus brachten hun felicitaties voor het jubileum over. De in opspraak geraakte prins Andrew was gisteren afwezig. Hij trof dit jaar een schikking met Virginia Giuffre, de vrouw die hem beschuldigt van seksueel misbruik. Volgens Buckingham Palace zal hij ook niet bij de dankdienst aanwezig zijn omdat hij positief is getest op corona. Het zou de enige plechtigheid zijn waar Andrew bij mocht zijn, omdat hij geen werkend lid meer is van de koninklijke familie. Komend weekend zijn er vanwege het jubileum in het VK nog allerlei feestelijkheden.||https://nos.nl/artikel/2431241-koningin-elizabeth-zegt-eigen-dankdienst-af-vanwege-gezondheid
