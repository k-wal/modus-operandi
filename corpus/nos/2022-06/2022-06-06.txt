2022-06-06||Vrees voor cholera-epidemie in Marioepol • VS wil vliegtuigen Abramovitsj in beslag nemen|| We sluiten nu het liveblog. Volg al het nieuws over de oorlog in Oekraïne morgenochtend in ons nieuwe liveblog. Rusland en Oekraïne zetten tijdens de oorlog in Oekraïne drones in om gebied te verkennen, de vijand te spotten en ook om die aan te vallen. Dat laatste gebeurt met grotere drones. Oekraïne gebruikt daarvoor de Turkse Bayraktar. Verslaggever Sander van Hoorn sprak met een piloot die zo'n drone bestuurt.  In de door Rusland ingenomen stad Marioepol worden mogelijke gevallen van cholera onderzocht. Dat zegt de adviseur van de verdreven burgemeester van de stad tegen Oekraïense media. Cholera is een acute infectieziekte die gepaard gaat met overgeven en diarree, waardoor uitdroging op de loer ligt. Mensen kunnen de ziekte oplopen door het consumeren van vervuild water of voedsel en door nauw contact met patiënten. Volgens het Oekraïense ministerie van Volksgezondheid is er inderdaad kans op een cholera-uitbraak in Marioepol. De toegang tot schoon drinkwater is beperkt, straten zijn vervuild en het duurt lang voordat omgekomen inwoners zijn begraven. Familie van gesneuvelde leden van de Russische nationale garde kan voortaan aanspraak maken op vijf miljoen roebel (zo'n 76.000 euro). Volgens staatspersbureau TASS heeft president Poetin die maatregel vandaag ingevoerd. De schadevergoeding is voor families van leden die in de oorlogen in Oekraïne en Syrië zijn omgekomen. De Russische nationale garde werd in 2016 opgericht door Poetin en staat los van het Russische leger. De nationale garde doet dienst als een elitekorps dat binnen en buiten Rusland wordt ingezet, onder meer om terrorisme te bestrijden en om demonstraties te beëindigen. De Verenigde Staten willen twee vliegtuigen van de Russische oligarch Roman Abramovitsj in beslag nemen, omdat hij zonder de benodigde papieren de toestellen van Amerikaanse makelij zou hebben geëxporteerd naar Rusland. Onder de sancties van de VS aan het adres van Rusland is er een licentie nodig om dergelijke vliegtuigen te mogen exporteren. Die licentie zou Abramovitsj niet hebben, waardoor hij de vliegtuigen dus illegaal naar Rusland bracht. Volgens het Amerikaanse ministerie van Handel zette Abramovitsj de twee toestellen - een Boeing 787 Dreamliner en een Gulfstream G650 ER - op naam van zijn kinderen, maar bleef hij de werkelijke eigenaar. De Gulfstream staat sinds 15 maart in Moskou, schrijft persbureau AP. De Boeing zou in Dubai zijn, nadat hij daar begin maart vanuit Moskou was geland. Dat toestel zou met een prijskaartje van 350 miljoen euro een van de duurste privévliegtuigen ter wereld zijn.  De VS heeft Abramovitsj overigens niet als persoon op een sanctielijst gezet. Het Verenigd Koninkrijk en de EU deden dat eerder wel. Kort na de Russische invasie in Oekraïne verkocht Abramovitsj, die zijn miljardenfortuin vergaarde met Russische staatsolie, daarom al de Engelse voetbalclub Chelsea. Hij was bijna twintig jaar eigenaar van de Premier Leagueclub. Daarna dook de Rus op als bemiddelaar bij de toen nog lopende onderhandelingen tussen Rusland en Oekraïne. Rusland heeft de eerste lichamen van Oekraïense militairen overgedragen die omkwamen bij de Azovstal-fabriek in Marioepol. Dat zeggen de voormalig leider van het Azov-bataljon en de familieleden van de militairen. De Oekraïense troepen bij de Azovstal-fabriek vormden het laatste verzet in de door Rusland belegerde havenstad. Het fabrieksterrein werd hevig beschoten en gebombardeerd. Het Russische leger zei een aantal dagen geleden dat het 152 lichamen van Oekraïense strijders ontdekt had in de bunkers van de staalfabriek. Enkele tientallen lichamen van gestorven Oekraïners zijn nu overgebracht naar Kiev om geïdentificeerd te worden. Daarna kunnen de gesneuvelde militairen worden overgedragen aan hun families. Een Russische rechtbank heeft de Amerikaanse zender Radio Free Europe/Radio Liberty opnieuw een boete opgelegd voor het niet verwijderen van 'fakenieuws' over de oorlog in Oekraïne. Volgens persbureau Interfax is de boete omgerekend ruim 300.000 euro. De zender kreeg al meerdere keren boetes voor het niet verwijderen van journalistieke inhoud van zijn websites. Het totale boetebedrag is opgelopen tot zeker een miljoen euro. Begin maart nam het Russische parlement een wet aan over het verspreiden van 'valse informatie' over wat Rusland een "speciale militaire operatie" in Oekraïne noemt. Volgens de wet kunnen burgers en journalisten beboet worden en veroordeeld tot gevangenisstraffen tot wel 15 jaar. Radio Free Europe/Radio Liberty is sinds maart geblokkeerd door de Russische mediatoezichthouder Roskomnadzor. De Russische staatstv-zender Rossiya 1 heeft de dood van een Russische generaal op het Oekraïense slagveld bevestigd. Roman Koetoezov kwam om het leven bij hevige gevechten in de Donbas-regio in het oosten van Oekraïne. Het Russische ministerie van Defensie heeft nog niet gereageerd op de uitlatingen van de tv-zender. Oekraïne zegt dat het tot nu toe twaalf Russische generaals heeft gedood sinds het uitbreken van de oorlog. Verschillende inlichtingendiensten uit het Westen houden het tot nu toe op zeker zeven. De Russische minister Lavrov van Buitenlandse Zaken noemt het sluiten van het luchtruim door drie buurlanden van Servië "ongekend". De minister wilde naar Servië afreizen, maar Bulgarije, Montenegro en Noord-Macedonië sloten het luchtruim voor zijn toestel. Lavrov zegt dat hij nog geen uitleg van die landen heeft gekregen over waarom dat is gebeurd. "Als een bezoek van de Russische minister van Buitenlandse Zaken aan Servië in het Westen wordt gezien als een bedreiging op universele schaal, dan gaat er iets in het Westen overduidelijk niet goed." Het Kremlin noemt het sluiten van het luchtruim "een vijandige actie". De minister zegt dat hij zijn Servische ambtgenoot nu in Moskou heeft uitgenodigd. "Het belangrijkste is dat niemand onze relatie met Servië kan verpesten." Servië is een van de weinige landen in Europa die zich niet hebben uitgesproken tegen de invasie in Oekraïne. Commissaris van de koning in Flevoland, Leen Verbeek, heeft tijdens een vierdaags bezoek aan Oekraïne steun betuigd aan de burgemeesters in het land. Samen met burgemeester Vitali Klitsjko van de hoofdstad Kiev ondertekende hij een verklaring waarin wordt opgeroepen tot wederopbouw van de verschillende Oekraïense gemeenschappen. Leen Verbeek is niet alleen commissaris van de koning in Flevoland, maar ook voorzitter van het congres van lokale en regionale overheden van de Europese Raad. In die functie reisde hij afgelopen week naar Kiev, meldt Omroep Flevoland. "In het licht van de wrede oorlog die Rusland voert tegen Oekraïne bent u, de burgemeesters en de lokale raadsleden, een levendig voorbeeld van de moed en veerkracht van het Oekraïense volk en de lokale autoriteiten in het verdedigen van uw land en democratische waarden", prees Verbeek het doorzettingsvermogen van de burgemeesters en gemeenteraadsleden in het land. Verbeek sprak met verschillende burgemeesters en met minister Oleksiy Tsjermysjov over de mogelijkheden voor wederopbouw van de verwoeste dorpen en steden. Nu al is duidelijk dat gemeentebesturen in de Europese Unie daarbij nauw willen samenwerken met hun Oekraïense collega's, zo blijkt ook uit een verklaring die Verbeek samen met burgemeester Klitsjko ondertekende. Oekraïne gaat via de Zwarte Zee graan exporteren vanuit de geblokkeerde haven van Odessa. Er is een akkoord bereikt over de leveringen, meldt de Kremlin-getrouwe krant Izvestia op basis van bronnen binnen de regering van Rusland. Rusland en Turkije zouden een plan hebben opgesteld waarbij de Turken het zeegebied rond Odessa zouden ontdoen van mijnen. Ook zou Ankara de graanschepen begeleiden tot in neutrale wateren. Oekraïne zou aarzelingen hebben omdat ontmijning van het havengebied de Russen vrij spel zou geven om Odessa aan te vallen. De plannen zouden officieel bekrachtigd worden wanneer de Russische minister Lavrov van Buitenlandse Zaken deze week op bezoek is in Turkije. Of er een afgevaardigde van Oekraïne bij die gesprekken aanwezig is, is niet bekend. Een bezoek van de Russische minister Lavrov van Buitenlandse Zaken aan Servië is geannuleerd. Drie buurlanden weigeren om Russische vliegtuigen in hun luchtruim toe te laten, meldt de BBC. Russische vliegtuigen zijn al verbannen uit het luchtruim van EU-lidstaten, in het kader van de sancties die Brussel aan Rusland heeft opgelegd. Om die reden laat Bulgarije niet toe dat het toestel met Lavrov over het land vliegt naar Servië. Ook Noord-Macedonië en Montenegro, die beide lid van de EU willen worden, laten het vliegtuig niet toe in hun luchtruim. Het Russische ministerie van Buitenlandse Zaken heeft de annulering bevestigd. Servië is een van de weinige landen in Europa die een goede band met Rusland onderhouden. Lavrov brengt morgen een bezoek aan Turkije. Het Verenigd Koninkrijk gaat de eerste langeafstandsraketten aan Oekraïne leveren. Vorige week werd al bekend dat de Britten het zogenoemde M270-raketsysteem wilden leveren aan Oekraïne. Volgens staatssecretaris Wallace van Defensie helpt het systeem de Oekraïners om zich te verdedigen tegen de Russen. Hoeveel van dit soort systemen, waarbij er meerdere raketten tegelijk afgevuurd kunnen worden, aan Oekraïne worden geleverd, heeft de regering niet bekendgemaakt. De BBC zegt te weten dat het er in eerste instantie drie zijn. Met het systeem kunnen twaalf raketten in een minuut afgevuurd worden. Die raketten kunnen doelen raken binnen een straal van 80 kilometer. De komende weken worden Oekraïense militairen in het VK getraind in het gebruik van het systeem. De Oekraïense president Zelensky heeft twee steden in het oosten van zijn land bezocht die dicht tegen het front aan liggen. Zelensky zegt dat hij de steden bezocht nadat hij met troepen had gesproken in de regio van Zaporizja, in het zuidoosten van Oekraïne. "Daarna ging ik naar het oosten. We waren in Lysytsjansk en Soledar", zei Zelensky in zijn dagelijkse videoboodschap voor het Oekraïense volk. "Ik ben trots op iedereen die ik heb ontmoet, op iedereen met wie ik handen schudde, op iedereen met wie ik verbonden ben. Ik heb mijn steun aan hen uitgesproken." In de omgeving van Lysytsjansk en Soledar vecht het Oekraïense leger momenteel tegen Russische troepen, die hun focus de afgelopen tijd op het oosten van het land hebben gelegd.||https://nos.nl/liveblog/2431599-vrees-voor-cholera-epidemie-in-marioepol-vs-wil-vliegtuigen-abramovitsj-in-beslag-nemen
2022-06-06||Dominicaanse milieuminister vermoord in eigen kantoor|| De minister van Milieu van de Dominicaanse Republiek, Orlando Jorge Mera, is in zijn kantoor doodgeschoten. Een woordvoerder van de president zegt dat de dader een jeugdvriend van Jorge Mera is. Deze Miguel Cruz is gearresteerd. De dader onderbrak de wekelijkse vergadering van Jorge Mera en opende het vuur. Er is nog niets naar buiten gebracht over het motief voor de aanslag. Medewerkers van het ministerie van Milieu zeiden tegen lokale journalisten dat ze zeven schoten hoorden. De 55-jarige Jorge Mera is de zoon van de voormalige president Salvador Jorge Blanco. Daarnaast was hij ook een van de oprichters van de Moderne Revolutionaire Partij en een advocaat. In augustus 2020 werd hij benoemd tot minister van Milieu en Natuurlijke Hulpbronnen. De familie van de vermoorde minister zegt de dader te vergeven. "De grootste nalatenschap van Orlando was om geen wrok te koesteren", staat in een verklaring. De minister laat een vrouw en twee kinderen achter.||https://nos.nl/artikel/2431705-dominicaanse-milieuminister-vermoord-in-eigen-kantoor
2022-06-06||Premier Johnson mag aanblijven, overleeft vertrouwensstemming eigen partij|| Premier Boris Johnson heeft een stemming over de toekomst van zijn partijleiderschap overleefd. 211 partijgenoten in het Lagerhuis steunden hem, 148 vonden dat Johnson het veld moest ruimen. Dat betekent dat 59 procent van zijn fractiegenoten achter hem staat. De stemming was aangevraagd door een groep leden binnen de Conservatieve Partij, naar aanleiding van partygate. De uitkomst betekent dat Johnson aan mag blijven als partijleider van de Conservatieven, en als gevolg daarvan ook als premier. Onder de huidige regels betekent dit bovendien dat er de komende 12 maanden niet nog eens een vertrouwensstemming mag worden gehouden. Johnson zelf sprak van een "overtuigend resultaat". Hij zei te hopen dat de partij hiermee de ophef rond partygate - volgens Johnson aangezwengeld door de media - achter zich kan laten. Labour-leider Keir Starmer zag juist een "verdeelde" Conservatieve Partij die Johnson overeind houdt zonder plan om de problemen aan te pakken. Ondanks flink wat tegenstand reageerde Johnson positief op het resultaat:  De stemming was een tamelijk langgerekte procedure. Twee uur lang konden Conservatieve parlementariërs het parlement ervoor binnenlopen. De stemming verliep verder anoniem - alleen als partijleden hier zelf mee naar buiten treden, wordt duidelijk hoe zij hebben gestemd. Sommige Conservatieven maakten dit vanavond publiekelijk bekend, onder wie oud-minister Jeremy Hunt, die zelf ooit een gooi deed naar het kandidaatschap van de Tories. Hij zei op Twitter dat hij "voor verandering" had gestemd. Direct nadat de uitslag bekend was gemaakt, klonk er luid gejuich in de ruimte met Conservatieve parlementariërs: De voorbije maanden publiceerden de Britse media over feestjes met premier Johnson, die werden gehouden terwijl er in Engeland strenge coronaregels golden. Johnson probeerde de berichtgeving tevergeefs bagatelliseren. Niet alleen kwamen er meer feestjes aan het licht, ook kwamen er meer details naar buiten. Die reikten van de schommel van Johnsons zoon die door een feestganger kapotgemaakt was, tot aan beelden van lege flessen drank in een kantoor van Downing Street. De affaire leidde uiteindelijk tot een vernietigend rapport en boetes. Eerder vandaag maakte de voorzitter van het machtige 1922 comité van de Conservatieven bekend dat er genoeg brieven waren verzameld om een stemming over Johnson in gang te zetten. In totaal waren hiervoor 54 aanvragen van fractiegenoten nodig (wat neerkwam op 15 procent). Om aan te blijven, had Johnson vanavond de meerderheid van Conservatieve parlementariërs nodig. Dat kwam neer op 180 stemmen: de helft plus één extra stem. Als Johnson was weggestemd, had dat niet automatisch tot nieuwe verkiezingen geleid. Binnen de partij was dan een leiderschapsverkiezing gehouden, zoals destijds ook gebeurde toen oud-premier Theresa May het veld ruimde. Johnson volgde haar toen op. Dat Johnson de stemming heeft overleefd, betekent overigens niet dat de rust terugkeert in de partij. De premier kreeg alsnog 148 tegenstemmen van partijgenoten die geen vertrouwen meer hebben in zijn leiderschap. Ook zijn voorganger May kreeg ooit met een leiderschapsstemming te maken. Zij had toen een meerderheid van 63 procent achter zich.||https://nos.nl/artikel/2431700-premier-johnson-mag-aanblijven-overleeft-vertrouwensstemming-eigen-partij
2022-06-06||Vrijwilligers sturen hulpmiddelen naar overstroomd Suriname, 'behoefte aan voedsel'|| Na de aanhoudende regenval in Suriname, en de daaropvolgende overstromingen, is het alle hens aan dek bij stichting Corantijn. Vrijwilligers werken zich een slag in de rondte om ervoor te zorgen dat hulpmiddelen zo snel mogelijk uit Nederland vertrekken. De watersnood is groot in Suriname. Volledige dorpen, hoofdwegen en delen van de hoofdstad Paramaribo staan onder water. Dat is goed te zien op deze beelden van donderdag en vrijdag: "Het zijn verdrietige verhalen. Huizen staan onder water en mensen weten niet waar ze eten vandaan moeten halen", zegt vrijwilliger Marion van Berkum in het NPO Radio 1-programma Nieuws en Co. "Ik ken een mevrouw, haar huis is ook onder water gelopen. Ze heeft een bedlegerige moeder en zelf is ze kankerpatiënt. Die is helemaal de weg kwijt." De vrouw en haar moeder verblijven nu in een huis dat hoger ligt, zegt Van Berkum. Naast de broodnodige spullen zorgt Corantijn ook dat noodlijdende inwoners voedselpakketten krijgen. Die worden samengesteld door vrijwilligers in Suriname met geld van de stichting. Vandaag deed de Surinaamse ambassadeur in Den Haag een oproep voor "een brede vorm" van Nederlandse noodhulp. Ook zei hij dat er een structurele oplossing moet komen voor de problemen met het water. Van Berkum zegt dat mensen het heel zwaar hebben:  Eigenaren Frans van Beersum en Aad Farla van vakantiepark Surinat in Domburg, dat op zo'n 30 kilometer van Paramaribo ligt, zeggen dat aan voedsel veel behoefte is. "Drinken is er op dit moment genoeg", zegt Farla tegen de NOS. Daarnaast is er volgens hem ook veel behoefte aan geld. "De inflatie is hier ongekend, waardoor belangrijke producten nagenoeg onbetaalbaar zijn voor veel mensen." De regen zorgt ook voor een logistieke problemen: alle grote wegen staan onder water, waaronder de hoofdwegen naar Paramaribo. Daardoor zijn ze voor mensen die geen terreinwagens hebben onbegaanbaar. Het water zorgt ook voor schade aan het wegdek, stelt Farla. "Nieuwe wegen of reparaties kosten veel geld, en dat is er amper." Mede-eigenaar van het vakantiepark, Van Beersum, stelt dat er meer artsen en medische specialisten nodig zijn in het land, zeker nu. "In het ziekenhuis in Paramaribo zijn drie operatiekamers dicht vanwege personeelsgebrek." En ook in het binnenland van Suriname is medische hulp schaars. "Er zijn steeds minder vliegende dokters, en de mensen die zich nog wel inzetten krijgen te laat of niet betaald." Voorlopig lijkt het er niet op dat het water gaat zakken. Volgens de verwachting van Weerplaza blijft het in ieder geval de komende twee weken nog regenen in het land.||https://nos.nl/artikel/2431699-vrijwilligers-sturen-hulpmiddelen-naar-overstroomd-suriname-behoefte-aan-voedsel
2022-06-06||Donny M. was 'ernstig beschadigde jongeman' bij veroordeling in 2017|| Donny M. werd omschreven "een ernstig beschadigde jongeman" toen hij in 2017 werd veroordeeld voor misbruik en het mishandelen van twee jongetjes in Sittard. Verder werd het risico op herhaling ingeschat als "matig". Dat blijkt uit het vonnis in die zaak, dat in handen is van het AD. De nu 22-jarige M. wordt verdacht van betrokkenheid bij de ontvoering en dood van de 9-jarige Gino uit Maastricht. Het lichaam van het jongetje werd zaterdag gevonden bij een woning in Geleen. Het AD sprak met de vader en stiefmoeder van het misbruikslachtoffer van M. uit 2017. Samen met een vriendje ging de jongen - toen een jonge tiener - met M. mee naar een trappenhuis van een flat. Beide jongens werden mishandeld en een van de twee werd misbruikt. "Pas nu, na de dood van Gino, besef ik dat het voor mijn zoon nog veel erger had kunnen aflopen", zegt de vader tegen de krant. Het AD schrijft op basis van het vonnis dat M. in zijn jeugd "verwaarloosd en ernstig tekortgekomen" is. Verder kon M. volgens experts niet zonder toezicht en leerde hij nauwelijks iets van straffen. Ook zijn pleegouders stelden dat M. "eigenlijk niet" alleen gelaten kon worden. Het risico op herhaling werd als "matig" ingeschat. Hij werd veroordeeld tot bijna vijf maanden jeugddetentie en een verplichte behandeling in een ggz-instelling. Rechercheurs deden vandaag wederom onderzoek bij de woning van M. in Geleen. Daarnaast schreef de politie in een oproep "dringend" op zoek te zijn naar dashcambeelden waarop mogelijk een blauwe Volkswagen Lupo te zien is. In het bijzonder vraagt de politie om beelden van vorige week woensdag aan het begin van de avond, op een route die loopt van de plek waar Gino voor het laatst werd gezien in Kerkrade tot de woning in Geleen. M. wordt morgen in Roermond voorgeleid aan de rechter-commissaris.||https://nos.nl/artikel/2431696-donny-m-was-ernstig-beschadigde-jongeman-bij-veroordeling-in-2017
2022-06-06||Vermist vliegtuigje Rotterdam nog altijd niet gevonden, zoekactie morgen verder|| Het vermiste vliegtuigje waarvan gisteren brokstukken werden aangetroffen in de haven van Rotterdam is nog altijd niet gevonden. Ook de twee mensen die in het vliegtuigje zaten zijn spoorloos. De zoekactie in en rond het Calandkanaal is voor vandaag stopgezet, morgen wordt verder gezocht in een groter gebied. Hulpdiensten zijn sinds gisteravond op zoek naar het vliegtuigje, dat in Oost-Duitsland was opgestegen en op weg was naar Frankrijk. De hulpdiensten gaan uit van een noodlottig ongeval. "We hebben nog niets aangetroffen. Niet het wrak en helaas ook de lichamen niet", zegt een woordvoerder van de politie. Gisteren trof een patrouilleschip van Havenbedrijf Rotterdam al wel brokstukken en persoonlijke bezittingen aan. Dat gebeurde ter hoogte van het einde van het Calandkanaal, dat zo'n 25 meter diep is.||https://nos.nl/artikel/2431688-vermist-vliegtuigje-rotterdam-nog-altijd-niet-gevonden-zoekactie-morgen-verder
2022-06-06||Ryanair eist bewijs Zuid-Afrikaanse nationaliteit met test in het Afrikaans|| Onder Zuid-Afrikanen is ophef ontstaan door een nieuwe eis van luchtvaartmaatschappij Ryanair. De budgetvlieger wil dat alle Zuid-Afrikaanse passagiers naar het Verenigd Koninkrijk hun nationaliteit bewijzen door te slagen voor een kennistest in het Afrikaans. Afrikaans, dat voortkomt uit het Nederlands, is een van de elf officiële talen van Zuid-Afrika, maar wordt slechts door 12 procent van de bevolking gesproken. Het is bovendien de taal van de apartheid, het staatssysteem waarin de niet-witte inwoners van Zuid-Afrika decennialang met intimidatie en geweld werden onderdrukt. Reizigers op sociale media reageren verbolgen op de eis van Ryanair: Volgens Ryanair is de kennistest nodig omdat er met Zuid-Afrikaanse paspoorten veel wordt gefraudeerd. Waarom de toets in het Afrikaans is, zegt de luchtvaartmaatschappij niet. De Britse autoriteiten zeggen dat de eis niet van hen afkomstig is. Wie zakt voor de test, mag niet mee aan boord, maar krijgt wel zijn geld terug. Ryanair vliegt overigens niet direct vanuit Zuid-Afrika op het VK.||https://nos.nl/artikel/2431687-ryanair-eist-bewijs-zuid-afrikaanse-nationaliteit-met-test-in-het-afrikaans
2022-06-06||Stemming binnen de Conservatieven over lot Johnson voorbij || De stemming over het lot van de Britse premier Boris Johnson is om 21.00 uur Nederlandse tijd geëindigd. Rond 22.00 uur wordt de uitslag verwacht. De parlementariërs van zijn Conservatieve partij beslissen of ze Johnson als leider - en daarmee als premier - willen houden of dat er een vervanger moet komen. De stemming is het gevolg van partygate - de reeks lockdownfeestjes waarover Britse media de afgelopen maanden berichtten. De uitslag is hier live te volgen. Eerder vandaag maakte de voorzitter van het machtige 1922 comité van de Conservatieven bekend dat er genoeg brieven waren verzameld om zo'n stemming in gang te zetten. In totaal waren hiervoor 54 aanvragen van partijgenoten nodig (wat neerkomt op 15 procent). Om aan te blijven, heeft Johnson vanavond de meerderheid van Conservatieve parlementariërs nodig. Dat komt neer op 180 stemmen: de helft plus één extra stem. De leider van de Schotse Conservatieven liet vanavond weten Johnson niet te zullen steunen. Om partijgenoten in het Lagerhuis ervan te overtuigen hem te steunen, stuurde Johnson vanochtend een brief naar alle 359 parlementariërs van de Conservatieven. Hij signeerde elke brief persoonlijk en voegde volgens de BBC ook persoonlijk woordjes toe - iets wat er volgens politiek analisten op kan duiden dat Johnson het daadwerkelijk benauwd heeft. Voor aanvang van de stemming sprak Johnson zijn partijgenoten nog toe. Volgens de BBC zou hij hen hebben opgeroepen de eenheid in de partij te bewaren en de oppositie niet een handje te helpen. Volgens bronnen van persbureau Reuters zou hij bovendien belastingverlagingen hebben beloofd, als onderdeel van een pakket economische hervormingen die hij volgende week zou willen aankondigen. Of hij de stemming zal overleven, is lastig te zeggen. Alleen de voorzitter van het 1922 comité weet hoeveel precieze aanvragen er voor de stemming zijn ingediend, en door wie. Ook de stemming vanavond verliep in het geheim. De partij heeft er een speciale stembus voor. Alleen als parlementariërs er zelf mee naar buiten treden, wordt duidelijk wat zij hebben gestemd. Overleeft Johnson de stemming vanavond niet, dan moet hij aftreden als leider van de Tories. De partij wijst dan een nieuwe leider aan, die automatisch ook premier wordt. Verkiezingen zijn daarvoor niet nodig. Haalt Johnson het wel, dan kan er het komende jaar niet opnieuw een vertrouwensstemming worden belegd. Maar, zo stellen politieke duiders, als Johnson het haalt, betekent dat nog niet dat daarmee de rust terugkeert in de partij. In 2018 won Johnsons voorganger May haar vertrouwensstemming, maar vertrok - geplaagd door Brexitperikelen - een half jaar later alsnog. Analisten wijzen erop dat er factoren zijn die zowel in Johnsons voor- als nadeel pleiten. Enerzijds heeft Johnson de wet overtreden en leeft het idee dat zoiets niet verenigbaar is met de positie van premier. Anderzijds hebben de Tories geen duidelijke opvolger binnen de partij, die dezelfde populariteit geniet als Johnson. Daarnaast voert het pro-Johnsonkamp aan dat de premier een stabiele, betrouwbare factor is te midden van de Oekraïne-crisis.||https://nos.nl/artikel/2431686-stemming-binnen-de-conservatieven-over-lot-johnson-voorbij
2022-06-06||Familie schrijver 'Top Gun' sleept filmproducent voor de rechter|| De familie van de journalist wiens artikel de inspiratie vormde voor de film Top Gun uit 1986 sleept filmproducent Paramount Pictures voor de rechter. De producent zou hebben nagelaten opnieuw de rechten te kopen van het verhaal, terwijl die nu een vervolg op de originele film heeft uitgebracht. Na een jaar vertraging draait Top Gun: Maverick in de bioscopen, met wederom een hoofdrol voor Tom Cruise. Het is de tot nu toe best bezochte film van het jaar en heeft omgerekend al ruim 500 miljoen euro in het laatje gebracht. Volgens de familie van Ehud Yonay is de nieuwe film een "afgeleide" van het artikel Top Guns dat de in 2012 overleden journalist in 1983 schreef voor het tijdschrift California. De weduwe en zoon van Yonay willen bij de rechtbank in Los Angeles bepleiten dat Paramount Pictures de rechten van het artikel opnieuw had moeten kopen. De producent zou met het uitbrengen van Top Gun: Maverick de Amerikaanse auteurswet overtreden. De familie heeft zijn zinnen gezet op een deel van de opbrengst van de nieuwe film. Ook zou Paramount Pictures de film niet meer mogen distribueren en geen vervolgen meer mogen maken. De filmproducent zegt zelf dat de claims van de familie ongegrond zijn en dat het bedrijf zich stevig zal verdedigen.||https://nos.nl/artikel/2431682-familie-schrijver-top-gun-sleept-filmproducent-voor-de-rechter
2022-06-06||Elon Musk dreigt deal met Twitter te torpederen|| De deal tussen miljardair Elon Musk en Twitter stond al bol van de plotwendingen en de aangekondigde overname krijgt vandaag een nieuw vervolg. Musk beschuldigt het bedrijf ervan belangrijke informatie achter te houden die hem in staat zou stellen zelf te onderzoeken hoeveel spam- en nep-accounts het platform heeft. Hij dreigt nu zelfs te stoppen met de deal. Dat is zeker niet uitgesloten, al wordt er ook sterk rekening mee gehouden dat zijn werkelijke doel is om minder te betalen voor de overname, nu nog goed voor 44 miljard dollar.  Twitter zegt in een verklaring tegenover persbureau Bloomberg dat het "informatie heeft en zal blijven delen" met Musk en dat het van plan is de overname af te ronden volgens de afgesproken prijs. Het aandeel van Twitter staat op Wall Street licht in de min. De nieuwste ontwikkelingen zijn naar buiten gekomen via een brief aan Twitter van het advocatenkantoor dat Musk bijstaat. Het techbedrijf zou hebben geweigerd om data aan te leveren aan de hand waarvan Musk zelf kan onderzoeken hoe het zit met de hoeveelheden spam- en bots-accounts. "Musk heeft duidelijk gemaakt dat hij niet gelooft dat de lakse onderzoeksmethodes adequaat zijn en daarom moet hij dus zijn eigen analyse doen", stellen zijn advocaten. Musk is er bovendien inmiddels van overtuigd dat Twitter zich "actief verzet tegen zijn informatierechten en deze dwarsboomt" zoals die zijn vastgelegd bij het sluiten van de overnameovereenkomst. De miljardair ziet dit als een schending van overeenkomst en om die reden "houdt Musk zich het recht voor" om met de overname te stoppen. Welke data Musk nu precies wil hebben, is niet duidelijk. Ook is het de vraag of hij dezelfde analyse kan maken als die Twitter al jaren maakt. Musks uitte eerder wantrouwen over de manier waarop Twitter analyseert welk percentage accounts spam of nep zijn. Halverwege mei zette Musk de deal om deze reden eenzijdig op 'pauze', om kort daarna te zeggen dat hij nog altijd "toegewijd" is aan de overname. Een paar dagen na de 'pauze'-tweet van Musk, legde de topman van Twitter, Parag Agrawal, op zijn platform uit hoe het bedrijf het onderzoek doet. Volgens Agrawal is zo'n 5 procent van de dagelijkse actieve gebruikers een spam-account. Hij benadrukte daarbij dat het voor de buitenwereld lastig is om dezelfde analyse te maken, omdat er data nodig zijn die alleen Twitter heeft. Musk reageerde met een emoji met een poepgezicht. Het heeft er alle schijn van dat Musk zich niet opeens druk is gaan maken over het probleem met de bots. Hij noemde dat juist als een belangrijke drijfveer voor de deal. Musk wil waarschijnlijk graag minder voor Twitter betalen, omdat de beurskoersen de afgelopen tijd zo zijn gedaald, schreef de gezaghebbende Bloomberg-columnist Matt Levine vorige maand. Ook die van Tesla (waar Musk zijn vermogen grotendeels vandaan haalt) en Twitter. Het socialemediabedrijf is op de beurs nu net geen 30 miljard dollar waard. Een derde minder dan de miljardair bereid was te betalen. Musks eigen vermogen raakte begin dit jaar even de 300 miljard dollar aan en is nu 211 miljard dollar (wat hem nog altijd de rijkste mens ter wereld maakt). Bij Tesla wil hij 10 procent van het personeel ontslaan en heeft hij, volgens een mail in handen van persbureau Reuters, een "superslecht gevoel" over de staat van de economie. De ontwikkelingen van vandaag maken de situatie rond Twitter nóg onzekerder. Het bestuur zal er alles aan blijven doen om de deal door te laten gaan, mogelijk dat er zelfs achter de schermen al wordt gesproken over een lager overnamebedrag. De kans bestaat echter ook dat dit het begin van het einde inluidt van wat een van de meest geruchtmakende deals ooit in de techwereld is.||https://nos.nl/artikel/2431675-elon-musk-dreigt-deal-met-twitter-te-torpederen
2022-06-06||Man verdronken in waterbassin Heythuysen|| Een 21-jarige man is vanmiddag verdronken in een waterbassin in het Noord-Limburgse dorp Heythuysen. De politie vermoedt dat hij bij het vissen te water is geraakt. De brandweer en een medisch team (dat per traumahelikopter aankwam) konden niets meer voor hem doen. De eerste melding van het incident was om ongeveer 14.15 uur, meldt 1Limburg. Het bleek te gaan om een man uit Roemenië die, volgens de brandweer, waarschijnlijk niet kon zwemmen. Hij was samen met een vrouw vanaf de rand van het bassin gaan vissen. De man raakte "op onverklaarbare wijze" te water, de vrouw bleef ongedeerd. Tuinders hebben veel water nodig voor hun werk en leggen daarom vaak bassins aan waarin ze water opslaan. Het bassin bij het bedrijf in Heythuysen meet zo'n 150 bij 150 meter en is 2,5 meter diep. De hellingen zijn volgens de brandweer uitermate steil. De politie doet voor de zekerheid onderzoek, maar gaat uit van een ongeval.||https://nos.nl/artikel/2431666-man-verdronken-in-waterbassin-heythuysen
2022-06-06||President Sri Lanka wil nog twee jaar aanblijven, ondanks felle protesten|| De Sri Lankaanse president Gotabaya Rajapaksa zegt dat hij voorlopig niet wil vertrekken, ondanks de massale protesten tegen hem. Rajapaska wil zijn ambtstermijn afmaken. Dat betekent dat hij over twee jaar vertrekt. "Daarna stel ik mijzelf niet meer verkiesbaar", zegt hij tegen persbureau Bloomberg. Eerder vertrok wel zijn oudere broer, premier Mahinda Rajapaksa. In Sri Lanka zijn al maanden felle protesten aan de gang. Anti-regeringsbetogers verwijten Rajapaksa en zijn familie dat ze keuzes hebben gemaakt waardoor er in het land tekorten zijn aan vrijwel alles, van brandstof tot medicijnen. De inflatie in het land staat op 40 procent en daardoor is er een historisch groot begrotingstekort. De economie in het land ligt op zijn gat, ook omdat toeristen uit angst voor de financiële situatie en de protesten wegblijven. Rond de ambtswoning van de president bivakkeren al sinds maart duizenden demonstranten. Ze willen dat hij vertrekt. De president kan niet weg en zit min of meer opgesloten in zijn ambtswoning, omdat de weg ernaartoe is gebarricadeerd. Sri Lanka praat met het Internationaal Monetair Fonds over een noodkrediet van 4 miljard dollar. Deskundigen zien dat als enige weg uit de crisis. Omdat het IMF vrijwel zeker vraagt om belastinghervormingen, heeft de regering de btw verhoogd van 8 naar 12 procent. Veel Sri Lankanen kunnen nog maar moeilijk rondkomen, zoals Roshan en zijn gezin:||https://nos.nl/artikel/2431664-president-sri-lanka-wil-nog-twee-jaar-aanblijven-ondanks-felle-protesten
2022-06-06||Brutale diefstal van nest met spechten schokt natuurbeschermers|| Natuurbeschermers zijn woest over de diefstal van een nest met kleine bonte spechten in Overijssel. Onbekenden namen de hele boom waarin het nest zat onlangs mee, inclusief de jonge vogeltjes en mogelijk de moeder.  De Koninklijke Nederlandse Natuurhistorische Vereniging (KNNV) vreest dat de spechtjes het slachtoffer zijn geworden van stropers die geld willen verdienen. Bij RTV Oost zegt woordvoerder Herman Stevens dat er een levendige handel bestaat in wilde vogelsoorten. "Vooral soorten die zich in gevangenschap moeilijk voortplanten zijn geliefd. Die brengen het meeste op." De kleine bonte specht is de kleinste specht van Nederland, niet veel groter dan een huismus. Volgens De Vogelbescherming klimmen ze behendig tegen een boomstam op om voedsel te zoeken. Hun nesten bouwen ze in dode bomen omdat ze met hun snavels niet genoeg kracht hebben om een levende stam 'open' te tikken. Vorige week ontdekte natuurfotograaf Hans de Groot zo'n nest in een boom in Kloosterhaar, niet ver van Almelo. Toen hij een paar dagen later terugkwam om het nest opnieuw te fotograferen, bleek het verdwenen. "Een heel brute vorm van stroperij", stelt Stevens van de KNNV. Dat hele nesten worden meegenomen uit de natuur komt volgens hem vaker voor. "De jongen krijgen dan een vaste voetring. Op deze manier lijken ze legaal gekweekt en mogen ze verhandeld worden." Voorwaarde is wel dat degene die de jonge kleine bonte spechten heeft meegenomen, de jongen weet groot te brengen. "Dat zal zo goed als zeker mislukken", zegt Stevens. "Zelfs al zou een van de ouders nog op het nest hebben gezeten." Fotograaf De Groot heeft melding gemaakt van de diefstal bij Staatsbosbeheer. De KNNV overweegt naar de politie te stappen.||https://nos.nl/artikel/2431654-brutale-diefstal-van-nest-met-spechten-schokt-natuurbeschermers
2022-06-06||Feestjes, onderzoek, boetes: partij weegt politieke lot Boris Johnson|| De problemen voor de Britse premier Boris Johnson begonnen op 13 mei 2020 om 14.53 uur met een vriendelijk mailtje. "Dag allemaal", schreef een anoniem gebleven medewerker. "Het wordt volgende week mooi weer dus zullen we proberen woensdag of donderdag een borrel met genoeg afstand te houden in de tuin?" De suggestie werd enthousiast ontvangen. Tussen het thuiswerken en de lockdowns was dit "een opkikkertje voor het personeel na een tijd vol uitdagingen", kreeg topambtenaar Sue Gray twee jaar later te horen, toen de borrel het begin was gebleken van 'partygate'; het schandaal rondom feestjes van medewerkers van Johnson tijdens lockdowns. Vanavond bepaalt zijn partij of dit de premier de kop kost. De uitnodiging werd verstuurd naar zo'n 200 medewerkers van Downing Street nummer 10, met het advies zelf drank mee te nemen. Uiteindelijk kwamen er zo'n 35 gasten, onder wie premier Johnson zelf, die tussen twee vergaderingen door een halfuurtje bleef plakken. Dat de bijeenkomst eigenlijk onverstandig was, hadden de deelnemers zelf ook wel door. Het hoofd communicatie vreesde dat een borrel met zo veel mensen "wel een pr-risico is onder de huidige omstandigheden". Een andere collega waarschuwde zelfs expliciet voor journalisten die de tuin zouden passeren. "Pas even op dat de coronapersconferentie rond hetzelfde tijdstip afloopt, dus denk erom dat er geen mensen met wijnflessen staan te zwaaien enz." Commotie bleef uit die avond, er werd zelfs nog pizza besteld voordat het feestje rond 22.30 uur afliep. "We lijken ermee weggekomen te zijn", appte organisator Martin Reynolds, de persoonlijk secretaris van Johnson, verheugd. Meer bijeenkomsten volgden. In juni werd er een "borrel-die-geen-borrel-is" gehouden, compleet met karaokeapparatuur. In november werd Johnson zelf gekiekt bij een toast voor een vertrekkend medewerker. Bij de kerstquiz een maand later werd deelnemers geadviseerd de achteruitgang van 10 Downing Street te nemen om persfotografen te ontlopen. Het publiek hoorde een jaar later voor het eerst over de bijeenkomsten, dankzij een gelekte oefenvideo van regeringswoordvoerder Allegra Stratton. Daarin grapte ze hoe ze moeilijke vragen erover van de pers zou moeten beantwoorden. Stratton worstelde duidelijk met het vinden van een antwoord: Al snel volgde er meer. Foto's van Johnson zelf bij een ontspannen tuinvergadering met wijn en kaas. Verhalen dat 'wine time Fridays' ook in coronatijd vaste prik waren. Onderzoeker Gray moest in totaal zestien bijeenkomsten wegen tussen mei 2020 en april het jaar erop. Johnson benadrukte dat het soms om toegestaan werkoverleg ging. Bovendien was hij naar eigen zeggen vaak maar kort aanwezig en was hij soms overvallen, zoals bij een verrassingsfeest voor zijn verjaardag. Ook verweerde hij zich door te zeggen dat hij niet op de hoogte kon zijn van alle bijeenkomsten in de vele kamers van zijn ambtswoning. Toch was de imagoschade groot. Britse media haalden de foto's erbij van een eenzame koningin Elizabeth bij de uitvaart van haar man Philip, op de voorgeschreven afstand van haar naasten. De avond ervoor was er in Downing Street tot diep in de nacht gefeest. Gray merkte op dat daarbij een kinderschommel was gesneuveld. Keer op keer kon Johnson niet anders dan excuses maken. Na de eerste beschuldigingen. Na een tussenrapport van Gray. Bij de boete van 50 pond die de politie hem oplegde. Bij de eindconclusies van Gray. Voor veel landgenoten was het niet voldoende. Met 126 boetes voor 83 betrokkenen was de zaak juridisch afgedaan, maar politiek voor Johnson nog niet. Zijn lockdownbekeuring was een primeur: nooit eerder is een zittend premier beboet omdat hij de wet had overtreden. Sinds Grays eindrapportage twee weken geleden openbaar werd, druppelden de aanvragen voor een vertrouwensstemming binnen bij Graham Brady, de partijfunctionaris die over zo'n stemming gaat. Hij lijkt de festiviteiten rond Elizabeths jubileum beleefd te hebben afgewacht, maar maakte vanochtend bekend dat er vanavond gestemd gaat worden.||https://nos.nl/artikel/2431651-feestjes-onderzoek-boetes-partij-weegt-politieke-lot-boris-johnson
2022-06-06||Opmerkingen over Mohammed veroorzaken rel tussen Arabische wereld en India|| India is verwikkeld in een diplomatieke ruzie met verschillende Golfstaten en andere moslimlanden na opmerkingen van twee woordvoerders van de hindoe-nationalistische regeringspartij. Die uitspraken worden gezien als anti-moslim en als denigrerend jegens de profeet Mohammed. De Bharatiya Janata-partij (BJP) heeft woordvoerder Nupur Sharma geschorst. Het hoofd van de media-afdeling van Delhi, Naveen Kumar Jindal, is uit de partij gezet. Opmerkingen van de twee werden in de Arabische wereld veel gedeeld op sociale media, waar ze als beledigend werden omschreven. Er werd opgeroepen om Indiase goederen te boycotten. In een tv-debat anderhalve week geleden maakte Sharma denigrerende opmerkingen over de islam en uitte ze beledigingen aan het adres van Mohammed en zijn vrouw. Daarop plaatste Jindal een tweet over de profeet - die hij inmiddels heeft verwijderd - die ook woede veroorzaakte. Ten minste vijf Arabische landen hebben een officieel protest ingediend bij India, en ook Pakistan en Afghanistan hebben vandaag de opmerkingen van de twee partijprominenten krachtig veroordeeld. Qatar eiste eerder al een verontschuldiging van de Indiase regering en Koeweit riep de Indiase ambassadeur op het matje. De BJP-regering probeerde de opmerkingen eerder af te doen als "randverschijnselen" binnen de partij en dat ze "in geen enkel opzicht de standpunten van de regering van India weerspiegelen". Hoewel hierop ook de werkzaamheden van de woordvoerders werden stopgezet, kwam er toch kritiek op de partij. Er was immers geen actie tegen de twee ondernomen toen hun opmerkingen meer dan een week geleden voor het eerst werden opgemerkt door moslims en burgerrechtenactivisten in India. De BJP wordt al tijden beschuldigd van het systematisch onderdrukken van de 200 miljoen moslims in het land. De spanningen tussen hindoes en moslims zijn toegenomen sinds de hindoe-nationalistische regering van premier Modi in 2014 aan de macht kwam. Burgermilities die het slachten van koeien, gemengde huwelijken en bekeringen tegengaan, gebruiken geregeld geweld zonder dat ze hiervoor worden gestraft. Ook een nieuwe burgerschapswet uit 2019, waardoor vluchtelingen uit buurlanden makkelijker burger kunnen worden tenzij ze moslim zijn, leidde tot grootschalige protesten. In Delhi liep dat begin 2020 uit op vechtpartijen tussen hindoes en moslims, waarbij tientallen doden vielen. Duizenden mensen, vooral moslims, raakten dakloos. Steeds meer deelstaten nemen anti-bekeringswetten aan, waardoor spanningen ontstaan. Ook christenen zijn daar regelmatig het slachtoffer van. Dat maakt dat de spanning toeneemt in het land, dat juist veel handel drijft met de moslimwereld. Bijna 40 procent van het gas dat India nodig heeft, komt uit Qatar. Daarnaast wonen ongeveer 6,5 miljoen Indiërs in de Golfregio.||https://nos.nl/artikel/2431647-opmerkingen-over-mohammed-veroorzaken-rel-tussen-arabische-wereld-en-india
2022-06-06||Bioscopen draaien beste dag sinds begin coronacrisis|| Nederlandse bioscopen hebben gisteren hun beste dag gehad sinds het begin van de coronapandemie twee jaar geleden. Op Eerste Pinksterdag gingen 189.263 mensen naar de film, meldt brancheorganisatie NVBF. Publiekstrekkers waren vooral het vervolg op Top Gun en het laatste deel van de Jurassic World-reeks. Fans hadden door de pandemie ruim een jaar langer moeten wachten op Top Gun: Maverick en Jurassic World: Dominion. Andere films in de top-5 waren de tekenfilm Bad Guys, Marvel-film Doctor Strange in the Multiverse of Madness en de Nederlandse romcom Marokkaanse Bruiloft. De sector werd de afgelopen twee jaar hard geraakt door de pandemie. In totaal waren bioscopen 39 weken dicht door de lockdowns. In de periode dat bezoekers wel welkom waren, konden er door de verplichte afstandsmaatregelen veel minder stoelen worden gebruikt, vielen inkomsten uit horeca weg en moesten voorstellingen worden geschrapt door de avondklok. De bezoekersaantallen kelderden daardoor van 38 miljoen in 2019 naar nog geen 17 miljoen een jaar later en zelfs 14 miljoen in 2021. Gingen Nederlanders eerst nog gemiddeld 2,2 keer per jaar naar de bios, vorig jaar was dat slechts 0,8 keer. Dit jaar krabbelt de sector weer op: in totaal zijn er sinds de heropening in februari al 9,4 miljoen bezoekers langs geweest.||https://nos.nl/artikel/2431646-bioscopen-draaien-beste-dag-sinds-begin-coronacrisis
2022-06-06||Het beste uit het Oog: Dichten in gebarentaal en opvallende politieke versprekingen|| In de nieuwste editie van de podcast Het Beste uit het Oog gaat het over de zaak rond de moord op Peter R. de Vries. Advocaat Peter Schouten was erbij toen het OM deze week levenslang eiste tegen de verdachten. Schouten was goed bevriend met de misdaadjournalist. Hoe was het voor hem om alle details van de moord te horen? En hoe vertel je een verhaal, terwijl je doof bent? Sam Onclin weet daar alles van. Zij is doof én dicht in gebarentaal. De podcast eindigt met columnist Patrick Nederkoorn. Hij verzamelde zijn favoriete politieke versprekingen. Deze aflevering van Het beste uit het Oog kun je hier beluisteren. Bevalt het? Vergeet je dan niet te abonneren! De Dag: elke werkdag twintig minuten verdieping bij één onderwerp uit het nieuws. Met het Oog op Morgen: elke dag een overzicht van het nieuws, een blik in de ochtendkranten en het betere journalistieke interview. Het Beste uit het Oog: iedere zaterdag selecteert de redactie van Met het Oog op Morgen de mooiste gesprekken van de afgelopen week. De Stemming van Vullings en Van der Wulp: elke vrijdag een nieuwe aflevering waarin de politieke week wordt doorgenomen. Gemaakt door NOS en EenVandaag. Lang verhaal kort: elke werkdag rond vijven één onderwerp, in 5 minuten. NOS op 3 vertelt je wat je moet weten over een actueel onderwerp om het nieuws erover beter te kunnen volgen.||https://nos.nl/artikel/2431645-het-beste-uit-het-oog-dichten-in-gebarentaal-en-opvallende-politieke-versprekingen
2022-06-06||'Buitenlandse ziekenhuizen hard nodig bij wegwerken inhaalzorg en wachtlijsten'|| De eerste reacties vanuit de Nederlandse zorgwereld op het idee, om patiënten die al erg lang op de wachtlijst staan in buurlanden te opereren, zijn voorzichtig positief tot enthousiast. "Ik zou het liefst in mijn eigen ziekenhuis worden geopereerd", zegt hartpatiënt Hilda Pleysier. "Maar als het over de grens maanden eerder kan, dan is dat op z'n minst het overwegen waard. De tijd tikt door." Want Pleysier (58) heeft ook reuma en ze heeft steeds meer pijn. De medicatie is niet het probleem, die werkt prima. Maar die mag ze niet gebruiken omdat ze op de wachtlijst staat om aan haar hart geopereerd te worden. Ze stopte met de medicijnen in augustus 2021 en verwachtte in februari geopereerd te worden. Toen werd het maart, daarna april. Inmiddels is totaal onduidelijk wanneer de ingreep plaatsvindt. Intussen lijdt ze dus steeds meer pijn, en verdwijnt haar energie door haar lekkende hartklep. Haar beroep als pastoraal werker heeft ze opgegeven. "Ik wil niet klagerig overkomen, maar ik voel me steeds meer beperkt. En de voortdurende onzekerheid over wanneer de operatie door kan gaan, dat doet wel wat met me." Veel patiënten blijven voorlopig in onzekerheid. Volgens de laatste cijfers van de Nederlandse Zorgautoriteit (de zorgtoezichthouder) moeten zeker 100.000 tot 120.000 patiënten op hun ingreep wachten. Dat aantal komt bovenop het aantal wachtenden dat er al was voor de pandemie. En voor sommige aandoeningen, zoals een lekkende hartklep, zal die wachtlijst alleen maar langer worden. "We hebben op landelijk niveau immers nog steeds een lagere operatiecapaciteit dan voor de pandemie", zegt Jerry Braun, hartchirurg in Leiden. "Dat capaciteitsprobleem komt vooral door een tekort aan operatieassistenten en anesthesiemedewerkers. We komen maar niet toe aan de inhaalzorg." Onorthodoxe maatregelen zijn nodig om de wachtlijsten weg te werken, aldus Braun. Uiteraard voor de gezondheid van patiënten. Maar ook voor het zorgpersoneel dat na twee jaar corona maar geen adempauze krijgt. Als de reguliere zorg komende herfst weer wordt uitgesteld vanwege corona, wordt de inhaalzorg vanwege de omvang haast onoplosbaar. Het voorstel van Alex Friedrich van het academische ziekenhuis in Münster, om inhaalzorg op grote schaal in Duitse ziekenhuizen weg te werken vindt Braun een uitstekend idee. "Meteen doen als het kan en de regering moet daar open voor staan." Volgens Friedrich kan dit plan alleen een succes worden als de Nederlandse overheid een akkoord sluit met de verantwoordelijke Duitse overheid. "We kunnen alleen een jaarplanning maken als wij gegarandeerd een x-aantal Nederlandse patiënten mogen helpen. Als je het last minute probeert liggen de bedden al vol met Duitse patiënten." Structurele zorg over de grens is niet totaal nieuw. Zware hartpatiënten uit Limburg gaan niet naar Nederlandse hartcentra maar naar hartspecialisten in Leuven of Aken die dichterbij zijn. Zorgverzekeraars en ziekenhuizen regelen dat onderling. Braun: "Maar dat is zorg op kleine schaal. De inhaalzorg is zo overstijgend. Daarvoor heb je een sturende overheid nodig die verantwoordelijkheid neemt.'' Toezichthouder NZa is er niet op tegen. "Het is belangrijk dat alle beschikbare zorgcapaciteit zo goed mogelijk wordt benut. En als er mensen over de grens geholpen kunnen worden dan is dat ook goed", aldus woordvoerder Tsui Ying Leung. Brancheorganisatie Zorgverzekeraars Nederland reageert voorzichtig. "Er zitten wel haken en ogen aan", zegt woordvoerder Rik van Druten. "Als het duurder is dan in Nederland zouden patiënten op kunnen draaien voor het verschil. Dus overleg eerst met je verzekeraar over de vergoeding." Patiëntenorganisaties wachten ongeduldig op oplossingen voor de wachtlijsten maar hebben ook vragen. "Hoe is de nazorg in het buitenland geregeld? En wat als familie je wil bezoeken?'' verwoordt Anke Vervoord, directeur van Harteraad, de zorgen van patiëntenverenigingen waarmee de NOS heeft gesproken. Jan Willem Louwerens, voorzitter van de Nederlandse Orthopaedische Vereniging, is kritisch. Hij vindt het onwenselijk dat strenge budgetafspraken Nederlandse artsen beperken terwijl buitenlandse ziekenhuizen wel betaald zouden worden voor inhaalzorg. "Nederlandse ziekenhuizen met een kortere wachtlijst moeten binnen Nederland patiënten overnemen voordat naar het buitenland wordt gekeken'', zegt Louwerens. "Daarnaast moeten wij in Nederland terecht aan ontzettend veel eisen voldoen: transparantie, passende zorg, alleen geclassificeerde protheses gebruiken, enzovoorts. En die nuttige regels gaan opeens niet gelden als onze patiënten in het buitenland geholpen kunnen worden?'' "Het is niet de bedoeling dat Duitse ziekenhuizen Nederlandse artsen gaan passeren'', reageert Friedrich. "Het moet een samenwerking zijn tussen zorgprofessionals aan beide kanten van de grens." De Nederlandse artsen blijven bijvoorbeeld verantwoordelijk voor de diagnose en het voortraject. Een deel van de operaties en eventuele IC-opname zouden in Duitsland kunnen gebeuren. De nazorg weer in Nederland als dat mogelijk is, anders in Duitsland. "Je schept een Nederlands-Duits zorgpad. Binnen dat pad lease je als Nederland in feite een operatiekamer, ondersteunend personeel en eventueel een IC. De betrokkenen krijgen betaald voor wat ze doen, er is dus geen verdubbeling van de kosten." Dergelijke voorwaarden moeten vooraf geregeld worden in een akkoord tussen Nederland en Duitsland, benadrukt Friedrich. "Met dat kader zullen zorgprofessionals elkaar makkelijker vinden." ' Hoogleraar gezondheidseconomie Jochen Mierau meent dat Nederland niet ontkomt aan internationale samenwerking. "De wachtlijsten zijn nu zo lang dat we in Nederland niet aan de zorgplicht kunnen voldoen." Hij is het deels eens met chirurg Louwerens dat Nederland zelf meer kan doen. "Ziekenhuizen moeten elkaar minder als concurrent zien en patiënten doorverwijzen als de wachttijd elders korter is." Maar zelfs als de wachtlijsten al zouden worden weggewerkt, dan nog zullen lange wachtlijsten in Nederland op den duur de norm worden, aldus Mierau. "Het aantal mensen dat in de zorg werkt neemt af. Door de vergrijzing neemt het aantal patiënten toe. Dat is een Europees probleem dat je moet oplossen door de krachten te bundelen."||https://nos.nl/artikel/2431635-buitenlandse-ziekenhuizen-hard-nodig-bij-wegwerken-inhaalzorg-en-wachtlijsten
2022-06-06||Brit krijgt in Irak 15 jaar cel voor smokkel scherven van kunstvoorwerpen|| In Irak is een Britse man veroordeeld tot 15 jaar cel vanwege het smokkelen van scherven van eeuwenoude kunstvoorwerpen. De gepensioneerde geoloog Jim Fitton had dit voorjaar tijdens een expeditie langs plaatsen uit de Oudheid stenen en scherven van aardewerken voorwerpen opgeraapt. Uit technisch onderzoek door de overheid bleek dat de voorwerpen meer dan 200 jaar oud waren en daarmee door Irak worden gezien als archeologische vondsten. De rechter oordeelde dat de Brit ze het land uit wilde smokkelen. De uitspraak kwam hard aan, ook bij de advocaat van Fitton. "Ik had rekening gehouden met één jaar voorwaardelijk als ergste scenario", zei raadsman Thair Soud tegen persbureau AP. Soud had in de rechtszaal naar voren gebracht dat zijn cliënt de Iraakse wetten en de waarde van de opgeraapte voorwerpen niet kende, maar daar ging de rechter niet in mee. De Brit werd samen met de Duitser Volker Waldmann eind maart op de luchthaven van Bagdad aangehouden, nadat beveiligingsmedewerkers de scherven in hun bagage hadden ontdekt. Waldmanns verdediging stelde dat hij de stukken voor Fitton had gedragen, maar ze niet had opgeraapt. Hij werd vrijgesproken van smokkelen. Fitton gaat in hoger beroep. Het is niet duidelijk of hij zijn straf in het Verenigd Koninkrijk mag uitzitten.||https://nos.nl/artikel/2431634-brit-krijgt-in-irak-15-jaar-cel-voor-smokkel-scherven-van-kunstvoorwerpen
2022-06-06||Den Haag ziet geel van de omleidingsborden, ongeduld bij ondernemers || In Den Haag groeit de ergernis over alle wegwerkzaamheden in de stad die tegelijkertijd worden uitgevoerd. Door de omleidingen is een automobilist soms meer dan anderhalf uur bezig om van de ene naar de andere kant van de stad te komen. Ook fietsers en voetgangers moeten lange omwegen maken. Ondernemers claimen een kwart (of meer) van hun omzet kwijt te zijn geraakt door de gebrekkige bereikbaarheid. "Den Haag groeit. Meer mensen maken gebruik van de openbare ruimte. Daarom werken we aan bereikbaarheid en verkeersveiligheid", zegt een woordvoerder van de gemeente bij Omroep West. De stad probeert de overlast te beperken, maar dat lukt lang niet overal. "En het eerlijke verhaal is dat het nog wel even gaat duren." Op dit moment ligt de stad op 25 verschillende plekken open. De komende jaren staan nog eens tientallen wegwerkzaamheden gepland. Het woud aan gele omleidingsborden blijft dus voorlopig staan. De werkzaamheden zorgen voor opstoppingen en irritatie in de binnenstad, maar ook daarbuiten. Voor ondernemers in de buurt van de bouwputten zijn de druiven zuur. "Mensen weten niet eens meer dat we hier zitten", zegt Marije Scheening die een koffiezaak aan het Piet Heinplein heeft, terwijl ze door het raam van haar winkel naar een lege stoep kijkt. Waar vroeger auto's en fietsers reden, is het nu (op wat werkverkeer na) vrijwel stil. Geld komt er volgens haar niet of nauwelijks binnen. "Het wordt heel mooi. Dat zeggen we elke dag tegen elkaar", verzucht Scheening. "Maar het duurt ook wel heel lang." Ze wijst erop dat de werkzaamheden volgens schema tot oktober 2023 gaan duren. "Mensen die door de straat fietsen komen er niet langs. Ze worden tegengehouden door de blokken', zegt Jeroen van Loon. Hij is de eigenaar van een zaak met afhaalmaaltijden aan de Piet Heinstraat en moet het deels hebben van spontane afhalers. Maar die laten het nu afweten. "Het scheelt ongeveer een kwart van de omzet", schat hij. De woordvoerder van de gemeente probeert de moed er in te houden. "Het is voor iedereen nog even doorbijten", zegt hij. "Maar uiteindelijk gloort er licht aan het eind van de tunnel."||https://nos.nl/artikel/2431629-den-haag-ziet-geel-van-de-omleidingsborden-ongeduld-bij-ondernemers
2022-06-06||Suriname vraagt Nederland om brede hulp na watersnood|| De Surinaamse ambassadeur in Den Haag vraagt Nederland om hulp "op een breed terrein" vanwege de watersnood in zijn land. Het regent al maanden in Suriname, ook in maanden waarin normaal gesproken niet veel neerslag te verwachten is. Ambassadeur Rajendre Khargi zegt in het NOS Radio 1 Journaal dat Suriname op verschillende gebieden hulp nodig heeft: "tenten, mobiel sanitair, maar ook rubberboten". Ook steun vanuit de lucht is belangrijk, zegt de ambassadeur. "Om te kijken hoe de situatie is, maar ook om eventueel goederen te leveren." In de getroffen gebieden is ook het onderwijs voor kinderen ontregeld, zegt Khargi. "Naar school gaan zit er niet in, dus we hebben ook materiaal nodig voor de kinderen zoals schoolboeken." En er is behoefte aan voedselpakketten. "Veel plekken waar mensen hun eigen voedsel verbouwen zijn ondergelopen." Khargi zegt dat het niet bij noodhulp kan blijven. "De veranderingen in het klimaat drukken ons nu weer met de neus op de feiten. Het is daarom belangrijk dat we structureel gaan kijken hoe we dit kunnen oppakken." Concrete toezeggingen voor hulp heeft Suriname nog niet gekregen, zegt de ambassadeur. "Het is pril allemaal, vanwege het brede pakket aan materialen en middelen wordt er binnen de Nederlandse overheid gekeken naar wat er mogelijk is." Het radiostation mArt in Amsterdam besteedt ook veel aandacht aan de situatie in Suriname. "Paramaribo is onder water gelopen", zegt presentator Ra Pengel in het NOS Radio 1 Journaal. In zeven van de tien districten is er wateroverlast. "En het regent nog altijd hard door." In de binnenlanden heeft de wateroverlast argwaan gewekt onder de lokale bevolking, zegt Pengel. "De bevolking zegt dat er kwade opzet in het spel is. Ze denken dat het gebied onder water is gezet vanwege de bodemrijkdommen. Om hen te doen verhuizen zodat men vrij spel kan hebben naar het oogsten van goud, hout en dergelijke." Volgens Pengel kan Nederland ook helpen met het afvoeren van het overtallige water. "Dus dat pompen die kant op worden gestuurd, en mensen die ze kunnen bedienen. Dat zou Nederland primair kunnen doen." Brazilië, Venezuela en Japan zijn Suriname de afgelopen tijd al te hulp geschoten, onder meer door de inzet van helikopters en het leveren van voedselpakketten, tenten en andere hulpgoederen. Gisteren kwamen vanuit Venezuela de eerste hulpgoederen aan in Suriname. Daarbij gaat het onder meer om voedselpakketten, motorfietsen, dekens en medicijnen, meldt de Surinaamse nieuwssite Waterkant.||https://nos.nl/artikel/2431628-suriname-vraagt-nederland-om-brede-hulp-na-watersnood
2022-06-06||Mond-en-klauwzeer in helft Indonesische provincies, Australië overweegt reisverbod|| Bij een uitbraak van mond-en-klauwzeer (mkz) in Indonesië zijn minstens 20.000 koeien besmet geraakt. Een maand na de eerste zieke koe is mkz in bijna de helft van de Indonesische provincies vastgesteld. De ziekte werd begin mei op Java ontdekt, het dichtstbevolkte eiland van Indonesië. Een week later werd het geconstateerd bij koeien in Atjeh, een paar duizend kilometer verderop op Noord-Sumatra. Sommige provincies hebben dierenmarkten gesloten. Ook zijn er vervoersverboden, maar die worden matig gehandhaafd, waardoor het virus zich nog steeds verspreidt. Naar verwachting liggen de werkelijke cijfers stukken hoger dan de 20.000 zieke dieren die het landbouwministerie meldt. Door de uitbraak dreigt een tekort te ontstaan aan koeien voor onder meer het Offerfeest, dat over een maand wordt gevierd. De dieren zijn populair als offer in het land met de grootste moslimgemeenschap ter wereld.  In het naastgelegen Australië maken ze zich zorgen over de uitbraak van mond-en-klauwzeer in Indonesië. In de Australische vleesindustrie gaat per jaar omgerekend zo'n 21 miljard euro om. Sinds kort zijn de grenzen, die vanwege corona lang dicht waren, weer open en reizen veel Australiërs naar Bali.||https://nos.nl/artikel/2431626-mond-en-klauwzeer-in-helft-indonesische-provincies-australie-overweegt-reisverbod
2022-06-06||Veteranen na twee jaar weer bij herdenking D-day in Normandië || "Het was oorlog in mijn oren", omschrijft de 95-jarige Mary Scott haar ervaringen op D-day, vandaag 78 jaar geleden. Ze was nog maar een tiener toen ze bij de communicatiedienst van de Britse marine in Portsmouth kwam te werken. Zij moest daar berichten van het front doorgeven. "Als de andere kant de lijn openzette om mij te antwoorden, hoorde je alle geluiden van die mannen op de stranden. Bommen, machinegeweren, mannen die schreeuwden, mannen die gilden." Op bezoek in Normandië voor de herdenkingen deze week schoot ze vol toen ze de stranden met eigen ogen zag. "Ik dacht er opeens aan dat sommige jongemannen die ik die dag sprak misschien wel waren omgekomen." Bijna 160.000 geallieerde militairen waren op 6 juni 1944 betrokken bij de invasie in Normandië. Luchtdroppings en landingen op vijf Franse stranden bleken het begin van het einde van de nazi-overheersing van Europa. Tegen een hoge prijs: alleen al op die ene dag sneuvelden er 4414 geallieerde militairen. "We gedenken de arme jongens die die dag niet van het strand zijn weggekomen. Hun laatste dag", zegt de 97-jarige Peter Smoothy tegen persbureau AP. "Wij hadden geluk. Het is bijna 80 jaar geleden en wij leven nog steeds." Smoothy en Scott zijn in een konvooi klassieke Britse taxi's uit Groot-Brittannië gekomen. Ongeveer twintig veteranen werden zo door een liefdadigheidsorganisatie naar Frankrijk gereden voor een zesdaagse reis. Zij en een paar dozijn D-dayveteranen uit andere landen zijn vandaag eregast bij verschillende parades, festiviteiten en herdenkingen in de regio. Smoothy en Scott vertellen over hun herinneringen aan D-day: Er was gisteren in de regen al een ceremonie bij de Pegasus-brug in de buurt van het stadje Ranville, destijds een cruciale verbinding die al voor de aanval vanaf zee door luchtlandingstroepen werd ingenomen. De 98-jarige BiIl Gladden was erbij. "Ik heb hier goede vrienden verloren", herinnert hij zich. "Ik raakte zelf gewond op 18 juni en kon pas in 1947 het ziekenhuis weer verlaten." Het is voor het eerst sinds 2019 dat de herdenkingen en de emotionele ontmoetingen van de stokoude veteranen weer als voorheen kunnen worden gehouden. De afgelopen twee jaar waren er vanwege corona slechts bescheiden herdenkingen. Dit jaar staan veel deelnemers aan de plechtigheden stil bij de oorlog in Oekraïne. Dat juist een geallieerde grootmacht uit de Tweede Wereldoorlog nu een ander land aanvalt, is voor de veteranen bijzonder pijnlijk. "Waarom kunnen we niet leren van het verleden. Waarom niet? Wat is er mis met ons?", vraagt Scott zich hardop af. "Oorlog zou ons iets moeten leren, maar blijkbaar beklijft het niet lang."||https://nos.nl/artikel/2431622-veteranen-na-twee-jaar-weer-bij-herdenking-d-day-in-normandie
2022-06-06||Brand containerdepot Bangladesh nog niet geblust, vrees voor meer doden|| In Bangladesh is de brand in een containerdepot in de stad Chittagong nog niet onder controle. Bij de brand kwamen ten minste 49 mensen om, onder wie negen brandweerlieden, en raakten meer dan 100 anderen gewond. Volgens lokale media kan het dodental nog stijgen. Ook is de oorzaak van de brand nog niet achterhaald. Pogingen om de brand bij het BM Inland Container Depot, een Nederland-Bengaalse joint venture, te blussen gingen 's nachts door. De brand brak zaterdag rond middernacht uit na explosies in een container vol chemicaliën. De brand was vanochtend nog niet volledig onder controle. Een hoofdinspecteur van politie heeft in lokale media gezegd dat er geen water meer was in de bassins rond het depot om het vuur te blussen. Er worden nu containers weggehaald, waarna een pad kan worden gemaakt om de brandweer meer ruimte te bieden om het vuur te bestrijden: Volgens lokale bestuurders liep het slachtofferaantal snel op doordat veel arbeiders en brandweerlieden niet wisten dat er chemicaliën in het depot waren opgeslagen. Daardoor kwamen ze, nadat de brand was uitgebroken, te dicht bij containers die vervolgens ook explodeerden. Een paar honderd arbeiders en tientallen brandweerlieden werden ingezet na de eerste explosie. Chittagong ligt ruim 200 kilometer ten zuidoosten van de hoofdstad Dhaka. Het containerdepot ligt enkele tientallen kilometers van de belangrijkste haven van Chittagong. Door de brand rijzen nieuwe twijfels over de veiligheid van dergelijke locaties in Bangladesh. Volgens de brandweer bevatten meer dan tien containers waterstofperoxide, waardoor het vuur zich na de eerste explosie snel kon verspreiden. Onduidelijk is nog wat de eerste explosie veroorzaakte. Bengaalse media zijn kritisch over het waarborgen van de veiligheid op faciliteiten als het containerdepot in Chittagong. "De brand (...) is de laatste van een steeds langer wordende lijst van tragedies die de deplorabele staat van de industriële veiligheid in Bangladesh in de schijnwerpers zet", schrijft de lokale krant The Daily Star vandaag in een woedend hoofdredactioneel commentaar. "De slechte infrastructuur en de onveiligheid maken dergelijke calamiteiten bijna onvermijdelijk", aldus The Daily Star. In 2012 kwamen ongeveer 117 arbeiders om het leven toen ze vastzaten achter gesloten uitgangen in een kledingfabriek in Dhaka. De grootste industriële ramp in het land gebeurde het jaar daarop, toen de kledingfabriek Rana Plaza buiten Dhaka instortte. Daarbij kwamen meer dan 1100 mensen om het leven. Een dag voor de ramp zei de eigenaar nog dat scheuren in de fundering geen gevaar vormden. In 2019 kwamen minstens 69 mensen om bij een brand in een gebied vol met appartementen, winkels en magazijnen in het oudste deel van Dhaka. Vorig jaar kwamen zeker 52 mensen om het leven bij een grote brand in een fabriek in Bangladesh, in Rupganj, net buiten Dhaka. Daarbij vatten brandbare chemische stoffen en stapels plastic vlam. De autoriteiten zijn begonnen met het verzamelen van dna-monsters van de familieleden van mensen die bij de brand omkwamen. Door de brand zijn veel lichamen lastig te identificeren.||https://nos.nl/artikel/2431615-brand-containerdepot-bangladesh-nog-niet-geblust-vrees-voor-meer-doden
2022-06-06||Conservatieven beslissen vanavond over lot premier Johnson|| De Britse Conservatieve Partij gaat stemmen over de politieke toekomst van premier Johnson. De benodigde 54 aanvragen van partijgenoten in het parlement zijn binnen en dus is er voor vanavond een stemming aangevraagd. Steeds meer partijgenoten willen dat Johnson vertrekt vanwege 'partygate', het schandaal rondom feestjes van overheidspersoneel tijdens lockdowns. Johnson laat weten dat hij blij is met deze kans om "een eind te maken aan maanden van speculatie, er een streep onder te zetten en verder te gaan". Verschillende prominente partijgenoten hebben al laten weten dat ze hun leider steunen. Zo zegt buitenlandminister Truss dat Johnson haar steun heeft wegens zijn coronabeleid en standpunten over Oekraïne. Om Boris Johnson weg te sturen moet een meerderheid van zijn fractie hem laten vallen. Momenteel gaat het om minimaal 180 Conservatieve parlementariërs. Wordt die meerderheid behaald, dan gaat de Conservatieve Partij op zoek naar een nieuwe leider, die dan ook premier wordt. Als Johnson de stemming overleeft, kan er een jaar lang geen nieuwe vertrouwensstemming worden georganiseerd. De Tory-parlementariërs mogen vanavond tussen 19.00 en 21.00 uur Nederlandse tijd hun stem uitbrengen, de uitslag wordt direct daarna bekendgemaakt. Eind vorig jaar werd bekend dat medewerkers van Downing Street 10 in de coronaperiode geregeld borrels en feestjes hebben bijgewoond, hoewel dat vanwege de strenge lockdowns op dat moment verboden was. Er doken foto's op van Johnson die het glas heft op een vertrekkend collega en een verrassingsfeestje met de jarige premier. In een onderzoek berispte topambtenaar Sue Gray de aanwezigen, die soms stomdronken waren geweest. "Veel van deze bijeenkomsten hadden niet mogen plaatsvinden", schreef ze in haar eindrapport. "Leidinggevenden, zowel politiek als ambtelijk, moeten hun verantwoordelijkheid nemen voor deze cultuur." Uit politieonderzoek bleek dat vele tientallen medewerkers de lockdownregels hadden overtreden. Er werden 126 boetes uitgedeeld, waaronder aan Johnson zelf en enkele prominente medewerkers. Het leidde tot excuses van de premier in het parlement.||https://nos.nl/artikel/2431614-conservatieven-beslissen-vanavond-over-lot-premier-johnson
2022-06-06||Dweilen na intens natte Pinksterdag, nu nog hier en daar een bui|| De meeste regenbuien die gisteren tot overlast leidden hebben inmiddels plaatsgemaakt voor opklaringen. Het KNMI heeft code geel ingetrokken. Vooral in het noorden van het land worden nog wel buien verwacht. Later op de dag is er ook landinwaarts nog kans op een klap onweer en een enkele bui. Gisteren leidde hevige regenval vooral in het zuiden en midden van het land tot wateroverlast. In De Bilt werd de op een na natste Eerste Pinksterdag geregistreerd. Volgens Weeronline viel daar 21,5 millimeter regen. Aan het eind van de middag kwamen meldingen van overlast uit de regio Eindhoven en later ook uit Gelderland. Maar ook 's avonds laat zorgde de regen nog voor overlast, zoals in Oisterwijk waar een parkeerkelder onder een appartementencomplex blank stond. En festivals vielen gisteren ook in het water. In Erp, in Brabant, werd het 7th Sunday-festival gehouden, maar wel met natte voeten. In België was op meerdere plekken nog ernstigere wateroverlast. In Landen in de provincie Vlaams-Brabant werden de zwaarste overstromingen in 20 jaar gemeld, meldt de VRT. Maar ook in de provincies Luik en Namen was er lokaal sprake van watersnood. In Borgworm veranderen de straten in kolkende modderstromen. In Avernas-le-Bauduin bij Hannut steeg het water zo snel dat het deze twitteraar overviel.||https://nos.nl/artikel/2431603-dweilen-na-intens-natte-pinksterdag-nu-nog-hier-en-daar-een-bui
2022-06-06||Wekdienst 6/6: Pinksterdrukte verwacht • Finish Roparun op de Coolsingel || Goedemorgen! Het is vandaag Tweede Pinksterdag en dat betekent doorgaans drukte op de meubelboulevards en bij tuincentra. Verder is de finish van de estafetteloop Roparun in Rotterdam. Ook is er veel andere sport. Maar eerst het weer: de laatste regen verlaat het land via het noorden. Daarna blijft er kans op een enkele bui bij vrij veel bewolking. Het wordt 16 tot 20 graden. De komende dagen blijft er kans op buien, al nemen ze in aantal af. De middagtemperatuur komt rond 20 graden uit. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De ruim 300 ziekenhuizen in de Duitse deelstaat Noordrijn-Westfalen kunnen op grote schaal bijdragen aan het wegwerken van de lange wachtlijsten in Nederland. Dat zegt Alex Friedrich, de bestuursvoorzitter van het academische ziekenhuis in Münster - waar al eerder Nederlandse patiënten werden behandeld. Meer dan 100.000 patiënten wachten al maanden op een operatie. Het ministerie van VWS plaatst kanttekeningen bij het idee, de Patiëntenfederatie deelt die. "Diepgeraakt" zei koningin Elizabeth te zijn door het enthousiasme waarmee Britten de afgelopen vier dagen de straat op gingen voor haar 70-jarige jubileum. "Als je zeventig jaar koningin bent, is er geen draaiboek dat je voor een viering kunt volgen", schreef ze in een brief aan de Britten. "Maar de afgelopen dagen heb ik de verwantschap en het plezier gevoeld." De breekbare koningin (96) verscheen nog een keer, samen met haar drie troonopvolgers: Fijne dag!||https://nos.nl/artikel/2431602-wekdienst-6-6-pinksterdrukte-verwacht-finish-roparun-op-de-coolsingel
2022-06-06||'Duitse ziekenhuizen kunnen inhaalzorg voor een deel overnemen'|| De ruim 300 ziekenhuizen in de Duitse deelstaat Noordrijn-Westfalen kunnen op grote schaal bijdragen om de lange wachtlijsten in Nederland weg te werken. Dat zegt Alex Friedrich, de bestuursvoorzitter van het academische ziekenhuis in Münster - waar al eerder Nederlandse patiënten werden behandeld. Het aanbod komt kort na de zoveelste somber stemmende cijfers in de maandelijkse Monitor Toegankelijkheid van Zorg van de Nederlandse Zorgautoriteit. De wachtlijsten nemen niet af. In april wachtten 100.000 tot 120.000 patiënten al maanden op een operatie. Dat is sindsdien niet veranderd. Volgens de Groningse hoogleraar Gezondheidseconomie Jochen Mierau voldoet de Nederlandse zorg daarmee feitelijk niet meer aan de wettelijke zorgplicht. Een snelle oplossing vanuit de eigen zorgsector is niet in zicht. Volgens de NZa is het ziekteverzuim onder zorgpersoneel nog steeds erg hoog. Dat komt bovenop het structurele personeelstekort. Voorzitter Ad Melkert van de Nederlandse Vereniging van Ziekenhuizen zei begin dit jaar al tegen vakblad Skipr dat de inhaalzorg dit jaar niet weggewerkt wordt. "Een belangrijk deel zal pas volgend jaar plaatsvinden. Dan schets ik nog het gunstige scenario: dat er na omikron geen nieuwe grote besmettingsgolf aankomt." Friedrich, die jarenlang als hoogleraar en arts-microbioloog in Nederland werkte, ziet mogelijkheden om te helpen. Qua zorgcapaciteit is dat volgens hem haalbaar. Noordrijn-Westfalen, dat grenst aan Nederland, heeft ongeveer net zoveel inwoners als Nederland, maar veel meer ziekenhuizen. "Waar Nederland er ongeveer 90 ziekenhuizen heeft, hebben wij er 330. Ook bij ons moeten patiënten nu wachten door de pandemie. Maar dat is slechts een paar weken tegen maanden of langer in Nederland. Als Nederlanders op aanzienlijke schaal ook ingepland worden, zouden de Duitse patiënten misschien drie à vier weken moeten wachten. Voor veel aandoeningen is dat acceptabel." Hij pleit ervoor dat de Nederlandse overheid een meerjarig akkoord sluit met Noordrijn-Westfalen om op grote schaal gezamenlijk de Nederlandse wachtlijsten aan te pakken. "Een dergelijk akkoord is noodzakelijk als zo'n masterplan een succes moet worden. Onze bedden liggen immers in principe al vol met onze eigen patiënten. Maar als Duitse ziekenhuizen gegarandeerd op jaarbasis een groot aantal Nederlandse patiënten kunnen verwachten, nemen we ze mee in onze jaarplanning. Want dan loont het om ruimte te maken." Het ministerie van Volksgezondheid (VWS) blijkt echter niet heel erg enthousiast. "Het is niet zo simpel. Als je in Duitsland wordt geopereerd moet je nog wel nazorg krijgen in Nederland. Het is niet gezegd dat die beschikbaar is", zegt VWS-woordvoerder Joeke Kootstra. "Daarbij wil ik erop wijzen dat in de grensregio zorgverzekeraars al via zorgbemiddeling patiënten in onze buurlanden laten helpen." Friedrich bevestigt dat Nederlandse zorgverzekeraars nu al zorg contracteren over de grens. "Maar dat gebeurt op kleine schaal omdat onze bedden al vol zijn en er slechts af en toe plek is. Daarmee verminder je extreem lange wachttijden niet. Als onze overheden grensoverschrijdende zorgbeleid maken, weten Duitse ziekenhuizen dat er gegarandeerd veel Nederlandse patiënten zullen komen. Dan kun je grote slagen maken." Volgens Kootstra is voor een groot deel van de patiënten een behandeling in het buitenland geen passende optie. Daarom ziet zij een grootschalig plan niet als een goede oplossing. "Denk bijvoorbeeld aan de nazorg die patiënten nodig hebben. Daarvoor moet óf capaciteit zijn in Nederland, óf een patiënt moet voor alle vervolgafspraken afreizen naar het buitenland. Ook zijn er veel patiënten die niet in het buitenland geholpen willen worden, bijvoorbeeld vanwege een langdurige behandelrelatie met een arts in Nederland." De Patiëntenfederatie laat weten de kanttekening van VWS te delen. Tegelijkertijd zou onderzoek naar dit plan geen kwaad kunnen. Er zullen ongetwijfeld patiënten zijn die wél de keuze willen hebben om elders behandeld te worden als de wachtlijsten niet verdwijnen. "Het is ook niet de bedoeling dat we de Nederlandse artsen passeren", zegt Friedrich. "Er moet een Nederlands-Duits zorgpad gemaakt worden waarin de patiënt door de eigen arts wordt begeleid." Juist vanwege de kanttekeningen van het ministerie is het volgens Friedrich belangrijk dat Nederland en Noordrijn-Westfalen werk maken van een akkoord voor grootschalige grensoverschrijdende zorg. Oplossingen voor kwesties als nazorg kunnen volgens Friedrich via zo'n akkoord worden uit onderhandeld.||https://nos.nl/artikel/2431600-duitse-ziekenhuizen-kunnen-inhaalzorg-voor-een-deel-overnemen
2022-06-06||Zuid-Korea en VS vuren raketten af in reactie op raketlanceringen Noord-Korea|| Zuid-Korea heeft vannacht samen met de Verenigde Staten acht ballistische raketten vanaf de Zuid-Koreaanse oostkust gelanceerd. De raketten kwamen in zee terecht. De lanceringen zijn een reactie op raketlanceringen die buurland Noord-Korea gisteren uitvoerde, zegt het Zuid-Koreaanse leger in een verklaring. Volgens het leger vuurde Noord-Korea gisteren een even groot aantal korteafstandsraketten af richting de Japanse Zee. Daar hielden Zuid-Korea en de VS vorige week een marine-oefening. De VS zegt dat de rakettest in reactie daarop werd uitgevoerd met een Amerikaanse raket en zeven Zuid-Koreaanse raketten. De reactie van beide landen laat volgens het Zuid-Koreaanse leger "het vermogen en de gereedheid" zien om precisieaanvallen uit te kunnen voeren. Op beelden van het Zuid-Koreaanse leger is te zien hoe hele reeksen raketten worden afgevuurd: "Ons leger veroordeelt met klem de reeks provocaties met ballistische raketten door Noord-Korea en dringt erop aan om onmiddellijk te stoppen met acties die de militaire spanningen doen toenemen en de veiligheidsproblemen vergroten", staat volgens het Zuid-Koreaanse persbureau Yonhap in een verklaring van het leger. De afgelopen maanden heeft Noord-Korea het aantal rakettesten opgevoerd. Dat is vermoedelijk bedoeld om druk uit te oefenen op Zuid-Korea en de Verenigde Staten om weer te gaan onderhandelen. In Washington is er, onder president Joe Biden, weinig animo om terug te keren naar de onderhandelingstafel.||https://nos.nl/artikel/2431598-zuid-korea-en-vs-vuren-raketten-af-in-reactie-op-raketlanceringen-noord-korea
2022-06-06||'Suriname vraagt Nederland om steun bij aanpak wateroverlast'|| De Surinaamse regering heeft Nederland om hulp gevraagd bij de aanpak van de overstromingsproblemen waar Suriname al enkele maanden mee te kampen heeft. Dat zegt de ambassadeur van Suriname in Nederland Rajendre Khargi tegen het ANP. Hij overlegt nog over welke hulp uit Nederland nodig is, schrijft het persbureau. Door hevige regenval staan dorpen onder water en ook grote delen van de hoofdstad Paramaribo zijn getroffen door de gevolgen van de hevige regenval. De Surinaamse president Chan Santokhi heeft eind vorige maand zeven van de tien Surinaamse districten tot rampgebied verklaard. Daardoor kan er nationaal en internationaal hulp ingeroepen worden. "Als we niks samen doen, gaan we allemaal verzuipen", zei Santokhi. Honderden gezinnen zouden hulp nodig hebben omdat hun huizen onder water staan en omdat hun oogsten verloren zijn. Andere bewoners van het rampgebied zijn tijdelijk naar hogere gebieden gegaan of bij familie ingetrokken. Brazilië, Venezuela en Japan hebben de afgelopen tijd al hulp verleend, onder meer door de inzet van helikopters en het leveren van voedselpakketten, tenten en andere hulpgoederen. Gisteren kwamen vanuit Venezuela de eerste hulpgoederen aan in Suriname. De partij hulpgoederen bestaat onder meer uit voedselpakketten, motorfietsen, dekens en medicijnen, meldt de Surinaamse nieuwssite Waterkant.||https://nos.nl/artikel/2431597-suriname-vraagt-nederland-om-steun-bij-aanpak-wateroverlast
2022-06-06||Mede-oprichter en oud-bassist Bon Jovi overleden|| Oud-bassist en een van de oprichters van de Amerikaanse rockband Bon Jovi is overleden. Het gaat om Alec John Such die vanaf de oprichting in 1983 tot 1994 in de band zat.  "Hij was een van de oorspronkelijke bandleden", schrijft Bon Jovi op Twitter over Such. "Om eerlijk te zijn hebben we elkaar gevonden via hem." De band werd opgericht in de staat New Jersey en is vernoemd naar frontman Jon Bon Jovi, die eigenlijk John Francis Bongiovi heet. Alec John Such zat in de band tijdens de hoogtijdagen. Zo scoorde Bon Jovi in de jaren 80 wereldwijde hits met nummers als You Give Love a Bad Name en Livin' on a Prayer. In 1994 besloot Alec John Such uit de band te stappen en werd hij op bas vervangen door Hugh McDonald. In 2018 keerde hij even terug ter gelegenheid van de toevoeging van de band in de Rock and Roll Hall of Fame. Waaraan Alec John Such is overleden is niet bekendgemaakt. Hij is 70 jaar geworden.||https://nos.nl/artikel/2431596-mede-oprichter-en-oud-bassist-bon-jovi-overleden
