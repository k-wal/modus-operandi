2022-06-26||Tribune stierenvechtarena Colombia stort in: vier doden, honderden gewonden|| Bij het instorten van een tribune van een stierenvechtarena in Colombia zijn volgens lokale media zeker vier doden gevallen. Het aantal gewonden staat op bijna 300, zegt een functionaris tegen de lokale radiozender Blu Radio. Er wordt gevreesd dat het dodental nog oploopt. Een van de slachtoffers is volgens tv-zender Caracol een jong kind. Er zou niemand meer onder de ingestorte tribune liggen. Op beelden van het incident is te zien hoe de houten tribune vol toeschouwers plots in elkaar zakt, waarna mensen in paniek wegrennen. Het gebeurde in een arena in de stad El Espinal in het midden van het land. Het ging mis tijdens een zogenoemde corraleja, een traditie die met name in het noorden van het land populair is. Publiek wordt bij een corraleja aangemoedigd om zelf de ring te betreden en de confrontatie met de stieren aan te gaan. Volgens een functionaris heeft het lokale ziekenhuis moeite om de vele gewonden te behandelen: "We hebben hulp nodig van ziekenhuizen in de buurt". Een ooggetuige die gewond raakte vertelde na afloop dat hij nog nooit zo angstig is geweest: Tv-zender Caracol sprak met een van de organisatoren van de corraleja. Hij zei dat de tribunes "op het laatste moment" en haastig waren gebouwd, omdat het materiaal pas laat kwam. De aankomend president van Colombia, Gustavo Petro, zei op Twitter te hopen dat alle gewonden zullen herstellen en memoreerde dat een soortgelijk ongeluk al eens is gebeurd in de Colombiaans stad Sincelejo. "Ik vraag alle burgemeesters geen shows meer toe te staan waar het leven van mensen of dieren op het spel staat."||https://nos.nl/artikel/2434226-tribune-stierenvechtarena-colombia-stort-in-vier-doden-honderden-gewonden
2022-06-26||Meeste slachtoffers in Zuid-Afrikaanse discobar zijn tussen de 13 en 17 jaar|| De schok in de Zuid-Afrikaanse kustplaats East London is groot na het incident in een discobar waarbij zeker 22 mensen om het leven kwamen. Volgens de laatste berichten zijn de meeste slachtoffers tussen de 13 en 17 jaar oud. De politie dacht eerst dat zij door verdrukking zijn omgekomen. De lichamen lagen op tafels en stoelen en op de grond, maar omdat ze geen zichtbare verwondingen zouden hebben, wordt er nu verder onderzoek gedaan. Familie en vrienden hebben zich massaal verzameld bij de bar. Al de hele dag zijn ze in afwachting van nieuws over hun geliefden. Sommigen van hen wordt gevraagd om mee te komen naar het mortuarium om een lichaam te identificeren. De politie werd om 04.00 uur geïnformeerd over het incident. Het was op dat moment erg druk in de bar. De jongeren vierden het begin van de schoolvakantie.||https://nos.nl/artikel/2434224-meeste-slachtoffers-in-zuid-afrikaanse-discobar-zijn-tussen-de-13-en-17-jaar
2022-06-26||Verdachte terreuraanslag Oslo wil niets zeggen tegen de politie|| De verdachte van de terreuraanslag in Oslo waarbij twee doden vielen en twintig mensen gewond raakten, blijft vier weken langer in voorarrest. Hij wil vooralsnog niets zeggen over het motief voor zijn daad. De Noorse veiligheidsdienst PST noemde de aanslag in het uitgaanscentrum van Oslo gisteren "een terreurdaad door een moslimextremist". De 42-jarige verdachte is een Iraans-Noorse man. Hij opende in de nacht van vrijdag op zaterdag het vuur voor de deur van de London Pub, een populaire homobar. Ook in de buurt van de bar schoot hij om zich heen. De man werd vlak na zijn daad gearresteerd en wordt verdacht van moord, poging tot moord en terrorisme. Volgens zijn advocaat wil hij geen verklaring afleggen over zijn motief voor de aanslag, tenzij de politie de opname van die verklaring in zijn geheel openbaar maakt. Hij ontkent niet dat hij de schutter is. In de kathedraal van Oslo vond vandaag een herdenkingsdienst plaats voor de slachtoffers van de aanslag. De Noorse premier Støre en kroonprinses Mette-Marit waren daarbij aanwezig. In een toespraak verwees de premier naar het afgelasten van de Oslo Pride-parade die gisteren zou plaatsvinden. "De nachtelijke schietpartij heeft dan wel een einde gemaakt aan de parade, maar niet aan het gevecht tegen discriminatie, vooroordelen en haat." Støre sprak bij de herdenkingsdienst ook de Noorse moslimgemeenschap toe. "We staan hand in hand. We zijn één samenleving en we zijn daar samen verantwoordelijk voor." De verdachte van de terreuraanslag was sinds 2015 bekend bij de veiligheidsdienst. Hij zou geradicaliseerd zijn en contacten hebben met andere moslimextremisten. Het terreurniveau in Noorwegen is na de aanslag verhoogd naar het hoogste niveau.||https://nos.nl/artikel/2434223-verdachte-terreuraanslag-oslo-wil-niets-zeggen-tegen-de-politie
2022-06-26||Voor het eerst in 27 jaar NASA-raket vanuit Australië gelanceerd|| Voor het eerst in 27 jaar heeft de Amerikaanse ruimtevaartorganisatie NASA een raket gelanceerd vanuit Australië. De BBIX-raket maakte na een reeks vertragingen door regen en wind een korte vlucht vanaf Arnhem Space Centre in het noorden van het continent om de herkomst van röntgenstraling in een bepaald gebied aan de hemel te onderzoeken. Het (vaak) droge klimaat in het gebied en de nabijheid van de evenaar maakt het noorden van Australië heel geschikt voor raketlanceringen. In juli gaan er nog twee NASA-vluchten 300 kilometer de ruimte in vanaf de Australische basis. Die zijn bedoeld om Alpha Centauri A en B te bestuderen, na de zon het dichtstbijzijnde stersysteem, dat alleen vanaf het zuidelijk halfrond is te zien. De raket en zijn wetenschappelijke lading keren dezelfde avond nog terug op aarde. NASA is de eerste klant van de commerciële ruimtebasis die wordt gerund door Equatorial Launch Australia (ELA). Zeventig NASA-medewerkers zijn naar de afgelegen basis gereisd voor de drie lanceringen, de eerste vanuit Australië sinds 1995. Toen werden er raketten gelanceerd vanaf het militaire Woomera Range Complex in het zuiden van het continent. Michael Jones, topman van ELA, sprak van een "historische nacht" voor zijn bedrijf. De Australische premier Anthony Albanese stelde dat met dit project voor de Australische ruimtevaartsector "een nieuw tijdperk" aanbreekt. De Amerikaanse ruimtevaartorganisatie heeft ook een missie vanuit Nieuw-Zeeland gepland. De CAPSTONE-missie bestaat uit een mini-satelliet ter grote van een magnetron die in een baan om de maan wordt gebracht. Het apparaat wordt in de extreem elliptische baan gebracht die een nieuw klein ruimtestation, de Gateway, over een paar jaar moet gaan volgen. CAPSTONE zal de navigatie en communicatie in die baan gaan testen. Rocket Lab Launch Complex 1 is een commerciële lanceerbasis op het Noordereiland van Nieuw-Zeeland. Het bedrijf Rocket Lab brengt sinds 2018 satellieten in de ruimte vanaf het complex. De Electron-raket zou morgen vertrekken, maar dat is uitgesteld omdat er nog wat extra controles nodig zijn. Afhankelijk van het weer wordt een nieuwe lanceerdatum vastgesteld. Na de lancering duwt een Photon-rakettrap de satelliet op weg naar de maan, maar met een relatief lage snelheid: CAPSTONE zal pas vier maanden later bij de metgezel van de aarde aankomen, waarschijnlijk half november.||https://nos.nl/artikel/2434220-voor-het-eerst-in-27-jaar-nasa-raket-vanuit-australie-gelanceerd
2022-06-26||Vandaag nieuwe acties boeren, omvang nog niet duidelijk|| Boeren zijn van plan om vandaag opnieuw te protesteren tegen de stikstofplannen van het kabinet. Hoe en waar ze dat gaan doen is onduidelijk, ook is niet bekend hoeveel boeren van plan zijn om mee te doen. Mark van den Oever van Farmers Defence Force (FDF) kondigde de acties gisteren aan in een video. "Overleg gehad met alle trekkerleiders van Nederland. De conclusie: we gaan het niet pikken. Vanaf maandag 12.00 uur gaat alles rollen wat kan rollen." "Die dikke demonstratie in Stroe heeft helemaal niks uitgehaald. De roep in de achterban is groot om er de beuk in te gooien", vervolgt Van den Oever. Toch zegt hij dat FDF de acties niet coördineert. "Wij als FDF hebben besloten ons daar niet aan te verbinden en ons terug te trekken uit de strijd en ook niks te coördineren. Dat hebben we eerder meegemaakt dus jullie weten wat jullie te doen staat." In de video roept de FDF-voorman op om burgers zoveel mogelijk te ontzien bij de protesten. "Dat zal misschien niet altijd lukken, maar hopelijk hebben de burgers wel de gedachte ondertussen gekregen waarom wij zo opstandig zijn." De groep Agractie meldt niets over plannen voor vandaag, maar voorman Bart Kemp kondigde vrijdag al aan dat boeren de komende tijd actie zullen blijven voeren. De acties zullen soms hinder opleveren, voorspelde hij. De politie laat weten dat als er inderdaad acties zijn en het verkeer daar last van heeft, "de lijn dezelfde is als woensdag", bij de protesten in Stroe. "Het is prima om gebruik te maken van je rechten, maar trekkers op de snelweg zijn verboden", zegt een woordvoerder tegen het ANP. Enkele honderden boeren kregen toen een boete.||https://nos.nl/artikel/2434211-vandaag-nieuwe-acties-boeren-omvang-nog-niet-duidelijk
2022-06-26||Veel arrestaties bij verboden Pride Parade Istanbul|| In Istanbul zijn zeker 150 mensen opgepakt die demonstreerden voor de rechten van lhbti'ers. De autoriteiten hadden het protest in de wijk Cihangir vlak bij het Taksimplein "om veiligheidsredenen" verboden en de plek hermetisch afgesloten. Ondanks het demonstratieverbod verzamelden zich in de smalle zijstraten honderden mensen met regenboogvlaggen. Volgens het Duitse persbureau DPA sloegen buurtbewoners op potten en pannen uit protest tegen het politieoptreden en de arrestaties. De organisatoren van de mars voor seksuele gelijkwaardigheid en diversiteit stellen dat het klimaat in Turkije voor lhbti'ers vijandiger is geworden. Naast de protestmars zijn ook andere bijeenkomsten onder druk van de autoriteiten afgelast. Een Duitse activiste die in Istanbul woont zei tegen DPA dat demonstranten door de politie werden opgejaagd voor ze werden gearresteerd. "De situatie was beangstigend." De Pride Parade in de miljoenenstad werd voor het eerst in 2015 verboden.||https://nos.nl/artikel/2434204-veel-arrestaties-bij-verboden-pride-parade-istanbul
2022-06-26||G7-top in teken Oekraïne, maar ook invloed China, energie en klimaat aan bod|| In het Zuid-Duitse Elmau zijn sinds vanmiddag de leiders van de G7 bij elkaar voor een driedaagse top, die vooral in het teken staat van de oorlog in Oekraïne. Maar ook andere thema's staan op de agenda, zoals klimaatverandering en de energiecrisis. Vandaag spraken de leiders van de VS, Japan, het VK, Frankrijk, Italië, Canada, Duitsland en de EU over de toegenomen invloed van China in ontwikkelingslanden. China investeert wereldwijd veel in wegen en andere infrastructuur. Om die invloed tegen te gaan, willen de G7-leiders een wereldwijd partnerschap voor infrastructuur en investeringen in het leven roepen. De leden van de G7 streven ernaar om in vijf jaar tijd 600 miljard dollar (570 miljard euro) aan particuliere en openbare fondsen te werven voor de ontwikkeling van infrastructuur in lagelonenlanden. De VS legt de komende vijf jaar 200 miljard in en de EU trekt er 300 miljard voor uit. Onder de eerste projecten waar geld naartoe gaat, zijn zonneparken in Angola, de bouw van ziekenhuizen in Ivoorkust en een energieproject in Zuid-Afrika. Volgens Europese Commissievoorzitter Von der Leyen moet het partnerschap de ontwikkelingslanden laten zien "dat ze een keuze hebben". De komende dagen - de top duurt tot en met dinsdag - praten de G7-leiders verder over de situatie in Oekraïne, onder anderen met president Zelensky via een videoverbinding. Naar verwachting zullen de leiders meer militaire hulp beloven aan Kiev en meer sancties afkondigen tegen Moskou. Het VK, de VS, Canada en Japan hebben al een verbod aangekondigd op de import van Russisch goud. De VS hoopt dat de rest van de G7 zich daarbij aansluit. Aan het begin van de top zei de Duitse bondskanselier Scholz dat eenheid de duidelijke boodschap van de G7 aan het adres van Poetin is. Ook de Amerikaanse president Biden riep op tot eenheid, zowel in de G7 als de NAVO, waarvan dinsdag in Madrid een top begint. Hij sprak met lof over de Duitse bondskanselier. "Zijn harde antwoord op de Russische agressie heeft ook de rest van Europa in beweging gebracht." Volgens de Britse premier Johnson en de Franse president Macron bevindt het conflict in Oekraïne zich op een beslissend moment "met de mogelijkheid om het tij te keren". Ze kwamen in een bilateraal overleg aan het begin van de top overeen meer steun te geven aan Oekraïne. Morgen zullen ook vijf gastlanden aanschuiven: India, Indonesië, Zuid-Afrika, Senegal en Argentinië, en is er een videoverbinding met VN-secretaris-generaal Guterres. De leiders bespreken dan ook thema's als energiezekerheid, klimaatverandering en de voedselcrisis in delen van de wereld.||https://nos.nl/artikel/2434202-g7-top-in-teken-oekraine-maar-ook-invloed-china-energie-en-klimaat-aan-bod
2022-06-26||Ook sportwagens elektrisch? Italië in verzet tegen besluit Europarlement|| Zelfs wie zich nauwelijks interesseert voor sportwagens kan niet tegen het enthousiasme op waarmee Fabio Barone, voorzitter van de Italiaanse Ferrari-fanclub, spreekt over zijn auto. "Voel je dit in je buik?", vraagt hij als hij de motor laat ronken. "Is dit geen kunstwerk?", terwijl hij de glazen kap opent en de rode motor toont. Maar wat kan hij over vijftien jaar nog laten zien? Het Europees Parlement besloot eerder deze maand, op aandragen van de Europese Commissie, dat vanaf 2035 geen enkele auto die in de EU geproduceerd wordt nog een verbrandingsmotor mag hebben. "Als je het geluid van deze auto wegdenkt, en bij het rijden alleen nog vogeltjes hoort, dan haal je een groot deel van de emotie weg", vreest Barone. Hij is niet de enige in Italië die ontevreden is met het Europese besluit. Met passie en trots laat Barone het geluid van zo'n Ferrari-motor. "Een uniek geluid", zegt hij: De Italiaanse luxe-auto-industrie concentreert zich in Motor Valley, de regio rondom de stad Bologna. Ferrari, Lamborghini, Maserati, Ducati. Noem een luxemerk en het wordt hoogstwaarschijnlijk daar geproduceerd. Vanuit Motor Valley is voorafgaand aan het Europese besluit flink gelobbyd voor een uitzondering op de regels. Dat was in zekere mate succesvol: merken die minder dan 10.000 voertuigen per jaar produceren, kregen een jaar langer de tijd om verbrandingsmotoren te bannen. Daarnaast hoeven ze niet te voldoen aan de tussentijdse deadlines die het Europees Parlement instelde in 2025 en 2030. Maar van tevredenheid is bij de autobedrijven geen sprake. Omdat elektrische auto's minder onderdelen hebben, en dus minder werk vragen om in elkaar te zetten, vreest Motor Valley banenverlies. Tot de industrie behoren niet alleen autofabrikanten zelf, maar ook kleinere bedrijven die onderdelen maken. In totaal zijn het er meer dan 16.000, die wel 90.000 mensen in dienst hebben. Om die reden verzet ook de Italiaanse regering zich tegen de plannen. Afgelopen week ondertekende premier Draghi een document waarin hij een langere overgangsperiode vraagt, om "onevenredige en onnodige kosten voor de auto-industrie en consumenten te voorkomen." Dat de nieuwe regels ook gelden voor luxe-auto's heeft volgens Draghi "een negatief effect op de werkgelegenheid en het innovatiepotentieel van kleine producenten." Niet alle fabrikanten zijn het daarmee eens. Bij Maserati tonen ze graag de productiehal van hun hybride model MC20, en zeggen ze vol vertrouwen uit te kijken naar de lancering van hun eerste elektrische sportwagen volgend jaar. "Hij heeft een kracht van 1200 pk en de batterijen zijn precies zo geplaatst dat de prestaties en de gewichtsverdeling hetzelfde zijn als bij een auto met een verbrandingsmotor", zegt leidinggevende Francesco Tonon. Tonon benadrukt dat zijn merk niet meewerkt aan de lobby uit Motor Valley. "Wij hadden vijf jaar geleden al door dat het een kwestie van tijd was tot we de overgang moesten maken, en daar hebben we vol op ingezet. Of de Europese deadlines haalbaar zijn, hangt ervan af wanneer een merk met de overgang begonnen is." Volgens Tonon is er bovendien wel degelijk een markt voor elektrische luxe-sportwagens. "Er zijn duidelijke voordelen voor de klant. De prestaties, maar ook de mogelijkheid een duurzame keuze te maken. Dat is in de luxe een belangrijke trend." Ferrari-fan Francesco Barone ziet de toekomst minder rooskleurig in. "Ik geloof zeker dat de wereld groener moet worden, maar dan moet je niet beginnen bij de sportwagens. Die auto's vormen zo'n klein deel van de productie, en rijden zo weinig kilometers per jaar, dat ik niet denk dat groene luxe-auto's de planeet groener gaan maken." De verwachting is dat de Europese regeringsleiders in de herfst het besluit van het Europees Parlement bekrachtigen. Barone hoopt dat de Italiaanse regering daarbij nog wat tijd kan kopen. Of hij ooit een elektrische Ferrari koopt, vindt hij moeilijk te zeggen. "Op dit moment zeg ik nee. Maar de toekomst is de toekomst. Misschien houd ik een met benzine in mijn garage en ik koop een elektrische in een poging me aan te passen."||https://nos.nl/artikel/2434200-ook-sportwagens-elektrisch-italie-in-verzet-tegen-besluit-europarlement
2022-06-26||Schipper Nick probeerde camperdief uit Maas te redden: 'Hij was verward'|| In Venlo kwam vanochtend een man met een camper in de Maas terecht. De camper had hij even daarvoor gestolen. Schipper Nick de Jong zag het ongeluk gebeuren en ondernam met zijn matroos een reddingsactie. De Jong vaart voor Rederij de Jong uit Rotterdam en komt vaker langs het punt in de Maas waar het misging. Rond 05.00 uur ziet hij een camper met hoge snelheid langs de waterkant rijden. "Ik blijf de camper volgen en ineens zie ik die achter een boom vandaan schieten en zo de Maas inrijden", zegt de schipper tegen de NOS. De Jong en zijn collega horen geschreeuw en vrezen dat er een ouder echtpaar of een gezin in de te water geraakte camper zit. De schipper stuurt daarom richting de camper, om te voorkomen dat het voertuig verder de rivier in drijft. "Mijn collega rende naar de voorkant van het schip om te kijken en eventueel het water in te springen, maar we zagen niemand. Kort daarna klimt er een meneer uit het raampje van de camper, die op het dak gaat staan." Schipper Nick de Jong en zijn collega filmden alles wat er gebeurde: De matroos probeert met de man te communiceren, maar dat lukt niet. "Hij was verward. Hij praatte wat in het Duits en Engels en riep "I'll kill you" tegen mijn collega", zegt De Jong. "Toen brak hij een beugel van de camper los om mee te slaan. Daarom heb ik het schip weer afgedraaid, we waren bang dat hij aan boord zou komen en dat het vechten zou worden." Na een telefoontje van de schipper naar 112 is de politie al snel ter plaatse. De agenten kunnen alleen niet bij de camper komen. Daarop lukt het De Jong alsnog om met het schip de camper naar de kant te duwen. De vermoedelijk verwarde man springt vervolgens in het water, maar komt uiteindelijk weer binnen het bereik van politieagenten. "Bij de kant is hij door de politie getaserd om hem rustig te krijgen. Daarna is hij met een ambulance afgevoerd. Hij zat ook helemaal onder het bloed. We hoorden later van de recherche dat hij gestoken was met een schroevendraaier door de eigenaar van de camper, die zich probeerde te verdedigen." De schipper zal de enerverende ochtend niet snel vergeten. "Het leek wel een scène uit Breaking Bad", besluit hij. De man was bij de diefstal van de camper mogelijk niet alleen maar met een tweede verdachte, zegt de politie. De tweede man was echter niet aanwezig in de camper toen die te water raakte.||https://nos.nl/artikel/2434197-schipper-nick-probeerde-camperdief-uit-maas-te-redden-hij-was-verward
2022-06-26||Wonen, stikstof, asiel en klimaat: de crises stapelen zich op|| Maandag: kabinet laat kolencentrales harder draaien om gascrisis. Woensdag: massaal boerenprotest vanwege de stikstofcrisis. Vrijdag: burgemeester praten opnieuw over de asielcrisis. Het was een week waarbij opnieuw de ene na de andere crisis je om de oren vloog. En dan hebben we het nog niet eens over de klimaatcrisis, de personeelscrisis, de Oekraïnecrisis, de woningcrisis en de coronacrisis. Hoe kan het dat er in zo veel verschillende sectoren zo veel aan de hand is? En: wat doet al dat crisisnieuws met de stemming in het land? "Probleemdossiers zijn van alle tijden, er zijn altijd zaken die opgelost moeten worden. Maar het lijkt erop dat we nu wel een kritische grens hebben bereikt", zegt Arjen Boin. Hij is hoogleraar crisismanagement aan de Universiteit Leiden. "De crises zijn niet meer opzichzelfstaand, maar krijgen ook met elkaar te maken. Ze strekken zich uit over verschillende domeinen." Hij noemt de woningbouw, de stikstofproblematiek en de asielopvang daarbij als voorbeelden. Door de stikstofcrisis kunnen er minder woningen worden gebouwd, waardoor er niet genoeg huizen zijn om statushouders op te vangen en het asielsysteem vastloopt. "Als er veel crises zijn, is er de verleiding om niks te doen. Dat is wat bij deze dossiers allemaal is gebeurd. Er is politiek gezien de afgelopen jaren te weinig gedaan om dingen op te lossen, terwijl de problemen doorgroeiden. Daardoor werd het erger en erger." Veel van de crises waar we in zitten, zijn een voorbeeld van een zogenoemde creeping crisis, zegt Boin. Dat is een crisis die je allang had kunnen zien aankomen, maar waarmee niets is gedaan. "Ik kan er wel tien noemen waarbij dat nu het geval is. Kijk naar Schiphol. Jaren en jaren is daar niets aan gedaan en kon de luchthaven zijn gang gaan. Dat betaalt zich nu uit." Gedragspsycholoog Sabine Jansen ziet dat alle berichten over crises gevolgen kunnen hebben voor het welzijn van mensen. "Wie hier gevoelig voor is, ervaart meer stress of angstige gevoelens." Ze merkt dat er onder die mensen twee kampen ontstaan. "Je ziet een groep die heeft besloten om helemaal geen nieuws meer te volgen, om zo minder stress te ervaren. De andere groep gaat juist doomscrollen. Die mensen willen zoveel mogelijk weten over een onderwerp, in de hoop dat het zich positief ontwikkelt zodat de stress vermindert. Maar door de hoeveelheid nieuws die je leest, krijg je vaak juist meer stress en kom je in een negatieve spiraal." De verschillende crises waar Nederland in zit, hebben volgens Boin ook andere gevolgen. "Mensen raken het vertrouwen in het oplossend vermogen van de overheid kwijt. Als elke keer blijkt dat de overheid te laat is, dat ze 'het niet aan zagen komen', dan geloven we er niet meer in." Volgens hem ligt hier een taak voor premier Rutte en de rest van het kabinet. "De enige manier waarop dit op te lossen is, is iets doen waar ze in Den Haag geen zin in hebben. Rutte moet iets gaan doen waar hij niet van houdt: een visie ontplooien. Hij moet veel duidelijker zijn over waar er keuzes worden gemaakt en waarom." Het kabinet moet daar wel snel mee gaan beginnen, als het aan Boin ligt. "Hoe langer dat duurt, hoe groter de gevolgen. Op een gegeven moment luistert niemand meer."||https://nos.nl/artikel/2434192-wonen-stikstof-asiel-en-klimaat-de-crises-stapelen-zich-op
2022-06-26||Poetin voor het eerst in maanden naar het buitenland • 'Russen plunderen graanvoorraad' || Op de top in Duitsland van de G7 (de grote industrielanden) wordt ook gesproken over de oorlog in Oekraïne. De Amerikaanse president Biden prees de eenheid van het Westen, al waarschuwde hij wel dat president Poetin zal blijven proberen die eenheid te ondermijnen en versplinteren. Biden sprak met lof over de Duitse bondskanselier Scholz. "Zijn harde antwoord op de Russische agressie heeft ook de rest van Europa in beweging gebracht." De waardering voor Scholz is opmerkelijk. In de eerste maanden van de oorlog kreeg hij in eigen land en ook daarbuiten veel kritiek, onder meer omdat hij zou aarzelen met het sturen van zware wapens naar Oekraïne. President Poetin bezoekt volgens de Russische staatstelevisie komende week Tadzjikistan en Turkmenistan. Deze landen in Centraal-Azië maakten vroeger deel uit van de Sovjet-Unie en zijn nog steeds bondgenoten van Moskou. Het is voor zover bekend de eerste keer sinds het begin van de oorlog dat Poetin naar het buitenland reist. Hij wil de banden aanhalen met landen die niet meedoen aan de sancties die vooral door westerse landen aan Rusland zijn opgelegd. Vlak voor de oorlog begon, was Poetin in Peking. Rusland en China sloten daar een vriendschapsverdrag zonder grenzen. Een Russisch graanschip is zondag de haven van Berdjansk binnengevaren, vergezeld door vier Russische oorlogsschepen. Een woordvoerder van het Oekraïense ministerie van Defensie zegt dat de Russen het schip willen volladen met graan, zonder daarvoor te betalen. "Onze stad zal waarschijnlijk de laatste graanvoorraad verliezen", zegt een woordvoerder van de gemeenteraad van Berdjansk tegen het Oekraïense persbureau Ukrinform. Er zijn meer aanwijzingen dat Rusland graan steelt uit bezet Oekraïens gebied en dat via de Krim naar het bevriende Syrië transporteert. Vandaaruit zou het aangeboden worden aan hulpbehoevende landen. Zo zouden de Russen volgens Ukrinform iedere dag dertig tot vijftig vrachtwagens met graan uit Melitopol wegvoeren. De Russen ontkennen alle beschuldigingen over graandiefstal. Terwijl het graan dreigt weg te rotten in silo's in Oekraïne, exploderen de prijzen voor brood in landen als Egypte en Libanon en verkeren mensen op de rand van hongersnood in de Hoorn van Afrika. De gevolgen van de voedselcrisis door de oorlog in Oekraïne zijn dramatisch. Maar is voedselcrisis wel de juiste term? Het is eerder een voedselprijzencrisis, zeggen experts. En aan die exploderende prijzen wordt door sommige partijen grof verdiend. Hoe zit dat? Bij een van de getroffen gebouwen in Kiev is een meisje van 7 levend onder de puinhopen van de flat gehaald door hulpdiensten. De Oekraïense hoofdstad is getroffen door Russische raketaanvallen. Bij de explosies in Kiev van vanochtend vroeg zijn zeker vijf mensen gewond geraakt. De chef van de politie in de Oekraïense hoofdstad heeft dat gezegd op de nationale televisie. Volgens hem vielen de slachtoffers toen een raket een gebouw in het centrum van Kiev raakte. Het Oekraïense parlementslid Oleksi Hontsjarenko schrijft op Telegram dat er zeker veertien Russische raketaanvallen zijn uitgevoerd. Volgens persbureau AP gaat het om de zwaarste Russische luchtaanvallen op Kiev in enkele weken. Het Verenigd Koninkrijk, de VS, Canada en Japan gaan stoppen met het importeren van Russisch goud. De nieuwe sancties worden aangekondigd op de G7-top die vandaag in Zuid-Duitsland begint, meldt de Britse regering. De Russische goud-export was vorig jaar goed voor omgerekend zo'n 14,6 miljard euro. "Deze maatregelen zullen Russische oligarchen direct raken en het hart van Poetins oorlogsmachine treffen", zegt premier Johnson. Oligarchen hebben de afgelopen maanden goud gekocht in een poging om de financiële impact van westerse sancties te vermijden, zegt de regering. De Amerikaanse president Biden zegt dat de nieuwe maatregel "ongekende kosten" voor Poetin met zich mee zal brengen. Deze vroege ochtend is Kiev opgeschrikt door meerdere explosies, zo maakte burgemeester Vitali Klitsjko bekend via Telegram. Die vonden plaats in Sjevtsjenkivsky, een historisch district in het centrum van de hoofdstad met veel restaurants, universiteiten en cultuurinstellingen. Over slachtoffers is nog niets bekend, maar volgens Klitsjko zijn ambulances en reddingswerkers aan het werk bij twee getroffen gebouwen. Journalisten van persbureau AFP melden dat een appartementengebouw is geraakt en in brand staat. Wat de explosies veroorzaakte is niet bekend, maar Kiev blijft met regelmaat getroffen worden door Russische raketten, ook sinds de Russische troepen zich drie maanden geleden terugtrokken uit de omgeving van de hoofdstad. Vanuit de stad komen de eerste beelden binnen van de schade: Rusland zegt dat Russische militairen de evacuatie van burgers hebben gestaakt die zich schuilhielden in een chemische fabriek in de inmiddels gevallen Oekraïense stad Severodonetsk. Volgens het Russische persbureau Tass moesten de militairen de evacuatie staken vanwege beschietingen door Oekraïne. Een adviseur van de Oekraïense president Zelensky erkende gisteravond dat speciale troepen nog steeds in Severodonetsk zijn en daar beschietingen uitvoeren. Volgens de adviseur zijn er ook nog Oekraïense commando's in Severodonetsk die operaties leiden. Zowel Oekraïne als Rusland meldden gisteren dat Severodonetsk is gevallen. De gevluchte burgemeester Strjoek vertelde dat de stad volledig in handen is van de Russen en het Oekraïense leger bevestigt dat het zich volledig uit de stad heeft teruggetrokken. Veel burgers die nog in Severodonetsk waren, zijn gevlucht naar het complex van de Azot-chemiefabriek, waar schuilkelders zijn. Volgens het Oekraïense hoofd van de militaire inlichtingendienst wordt de stad van de kaart geveegd. Een woordvoerder van de Russische president Poetin heeft ontkend dat het staatshoofd vannacht met spoed naar het Kremlin is gebracht om een belangrijke toespraak te geven. De Russische autoriteiten zagen zich genoodzaakt te reageren op beelden die via Telegram werden gedeeld waarin een colonne van auto's te zien is die met hoge snelheid en zwaailichten richting het Kremlin rijdt. Op sociale media speculeerden mensen onder meer dat Putin een kernaanval zou aankondigen. Kremlin-woordvoerder Dmitry Peskov zegt tegen persbureau Tass dat er niets van de berichten klopt. Waarom de auto's met hoge snelheid richting het Kremlin reden, wordt niet in het bericht van Tass duidelijk. Rusland gaat Belarus Iskander-M-raketten leveren. Dat zijn ballistische raketten die vanaf een truck worden afgevuurd. Ze kunnen afstanden tot 500 kilometer afleggen en met een conventionele of nucleaire kop worden uitgerust. Elke truck kan er twee vervoeren. President Poetin deed de belofte bij een ontmoeting met de Belarussische president Loekasjenko die op tv werd uitgezonden. Loekasjenko zei dat zijn land zich bedreigd voelt door Polen en Litouwen. "Ze zijn op een confrontatie uit. Dat voel je, vooral in Oekraïne. We weten dat de meeste huurlingen daar uit Polen komen." Hij wees ook op het tegenhouden door Litouwen van goederen die voor de Russische exclave Kaliningrad bedoeld zijn. "Dat is zoiets als een oorlogsverklaring. Het is onaanvaardbaar." Loekasjenko vroeg Poetin of Rusland Belarussische gevechtsvliegtuigen geschikt wil maken kernwapens. Poetin zei dat hij daar geen reden voor ziet, maar dat de Belarussische Su-25's indien nodig in Rusland een update kunnen krijgen. Het liveblog van gisteren vindt u hier. ||https://nos.nl/liveblog/2434115-poetin-voor-het-eerst-in-maanden-naar-het-buitenland-russen-plunderen-graanvoorraad
2022-06-26||Iran lanceert omstreden raket vlak voor hervatting overleg atoomprogramma|| Iran heeft met succes een raket getest om satellieten van zo'n 220 kilo in een baan om de aarde te kunnen brengen, meldt de Iraanse staats-tv. De lancering is omstreden: zo waarschuwen de Verenigde Staten dat de Zuljanah-raket ook kan worden uitgerust met kernkoppen voor de lange afstand. De raketproef volgt een dag nadat Iran met de Europese Unie afspraken had gemaakt over hervatting van de gesprekken over het Iraanse atoomprogramma. Bij eerdere lanceringen heeft de VS gewezen op een resolutie van de VN-Veiligheidsraad. Daarin wordt Iran gevraagd geen raketten te lanceren die een nucleaire lading kunnen vervoeren. Iran zegt dat het geen kernwapens ontwikkelt en dat het ruimtevaartprogramma geen militair doel dient. Het is de tweede keer dat er met de Zuljanah een test is gedaan. Het land heeft sinds 2009 al verschillende satellieten in de ruimte gebracht en heeft ook ambities op het gebied van bemande ruimtevaart. Met de nieuwe afspraak tussen de EU en Iran komt er een einde aan een maandenlange impasse. EU-buitenlandcoördinator Borrell was vrijdag in Teheran. Hij verwacht dat de gesprekken binnen een aantal dagen worden hervat. Of de Verenigde Staten op een of andere manier daarbij betrokken worden, is niet duidelijk. Over het nucleaire programma van Iran wordt al jaren gepraat. Het Westen en Iran sloten in 2015 een akkoord. In 2018 werd de deal door president Trump opgeblazen en werden de sancties tegen Iran aangescherpt. Hoe is het dagelijks leven in Iran? Correspondent Daisy Mohr sprak met inwoners van de hoofdstad Teheran:||https://nos.nl/artikel/2434178-iran-lanceert-omstreden-raket-vlak-voor-hervatting-overleg-atoomprogramma
2022-06-26||Duizenden toeschouwers langs Haagse grachten voor Varend Corso|| Corsoboten vol bloemen, groenten en fruit uit het Westland voeren vandaag voor het eerst door de Haagse grachten bij het Varend Corso. Veertig deelnemende boten trokken op de vierde dag van het evenement Den Haag binnen. Langs de kades stonden volgens Omroep West duizenden mensen. Wethouder Arjen Kapteijns van Den Haag: "Ik denk dat veel mensen niet beseffen wat er aan kassengebied in onze achtertuin ligt. Dat zichtbaar maken alleen al maakt het een waardevol evenement." Het is voor het eerst dat de corsoboten zich een weg door de stad banen. Het is een langgekoesterde wens van de organisatie om de banden tussen Den Haag en het Westland te laten zien, schrijft de regionale omroep. Door subsidieproblemen en de coronacrisis lukte dat de afgelopen jaren niet. De gemeente zag echter wel wat in het idee om het Varend Corso naar Den Haag te halen en verstrekte een eenmalige subsidie van 25.000 euro.||https://nos.nl/artikel/2434175-duizenden-toeschouwers-langs-haagse-grachten-voor-varend-corso
2022-06-26||Parlementaire enquête: vijf vragen over gaswinning in Groningen|| In de Tweede Kamer beginnen de openbare verhoren van de parlementaire enquêtecommissie aardgaswinning Groningen. De Kamer zet dit zwaarste onderzoeksmiddel in om uit te vinden hoe de besluitvorming over de gaswinning in Groningen is gegaan en hoe is omgegaan met de belangen van de Groningers. Want die hebben te maken met de negatieve gevolgen ervan: aardbevingen, met alle schade aan gebouwen en gezondheid die daarmee gepaard gaat. Hoe zit het precies met die aardbevingen en hoeveel schade is er tot nu toe? Op die en andere vragen lees je in dit artikel de antwoorden. Er zijn in Groningen al meer dan duizend aardbevingen geweest, als gevolg van de gaswinning. Het KNMI houdt de aardbevingen bij. Het gaat hierbij om zogenoemde geïnduceerde aardbevingen, wat wil zeggen dat ze door de gaswinning zijn veroorzaakt. Sinds die winning wordt afgebouwd, is ook het aantal bevingen afgenomen. Maar zorgelijk is dat het aantal aardbevingen het afgelopen jaar hoger lag dan verwacht, en dat al voor het derde jaar op rij. Onduidelijk is nog hoe dat komt. Als de gaswinning stopt, zullen de aardbevingen verder afnemen. Maar de kans op bevingen blijft mogelijk nog tientallen jaren bestaan, en daarmee ook de kans op een zware aardbeving, De aardbevingen in Groningen zijn niet goed te vergelijken met natuurlijke aardbevingen, in bijvoorbeeld Italië of Turkije. Natuurlijke (tektonische) bevingen vinden op grote diepte in de aarde plaats, op 10 kilometer of meer. In Groningen gaat het om een diepte van ongeveer 3 kilometer. Dat betekent dat er een minder dikke laag aarde tussen de beving en het aardoppervlak zit, waardoor de impact groter is. Een aardbeving met een kracht van 2,0 bijvoorbeeld is doorgaans niet te voelen in Italië, terwijl er bij zo'n magnitude in Groningen al schade aan huizen kan optreden. Niet als direct gevolg van een zware aardbeving. Maar volgens Groningse onderzoekers wel door de jarenlange stress en onzekerheid waarin Groningers verkeren als hun huis versterkt moet worden of als ze (meervoudige) schade hebben. Recent bleek uit de NOS/NPO-Radio 1-podcast 'Gronings gas: gewonnen of verloren?' dat jaarlijks naar schatting gemiddeld 16 mensen voortijdig overlijden, met een bandbreedte van 11 tot 21. Mogelijk ligt dit aantal volgens de onderzoekers nog hoger. Er zijn meer dan een miljoen schademeldingen, vaak meerdere per huis. Ongeveer 2500 woningen zijn versterkt, of gesloopt en herbouwd. Er moeten naar schatting nog minimaal 13.000 huizen worden versterkt. Afgesproken is dat dat voor 2028 moet gebeuren. Maar volgens het Staatstoezicht op de Mijnen ligt die versterkingsoperatie ernstig achter op schema. Vorig jaar zijn 650 woningen versterkt, in de jaren ervoor 400 à 500. Als dit zo blijft, wordt het doel niet gehaald. Daarom moet het tempo drie keer omhoog, stelde de toezichthouder recent. Precies dit is een gevoelig punt. Omdat de afspraken tussen de Staat en de oliemaatschappijen Shell en ExxonMobil - de eigenaren van het Groningse gas - over de winning van het aardgas decennialang geheim bleven, wisten Groningers lange tijd niet bij wie ze moesten aankloppen. Lang werd gezegd dat alleen het bedrijf dat het gas naar boven haalt, de NAM (dochter van Shell en ExxonMobil), verantwoordelijk was voor het vergoeden van de schade. De Hoge Raad oordeelde in 2019 dat de Staat evengoed verantwoordelijk is. De onvrede over het niet of onvolledig vergoeden van schade was groot, zowel in Groningen als in de Tweede Kamer. Sinds een paar jaar is de NAM op afstand gezet. Het Rijk schiet de kosten voor en verhaalt die vervolgens ten dele op de NAM.||https://nos.nl/collectie/13902/artikel/2434171-parlementaire-enquete-vijf-vragen-over-gaswinning-in-groningen
2022-06-26||Nederlanders zwaargewond na val met trike in afgrond bij Gardameer|| Twee Nederlanders zijn bij het Gardameer in Italië zwaargewond geraakt toen ze met een trike, een driewielige motor, vijftig meter naar beneden vielen. Volgens lokale media vlogen ze met een derde Nederlandse toerist in een haarspeldbocht uit de bocht een ravijn in. Het ongeluk gebeurde zaterdagochtend in Brenzone aan het Gardameer. De twee zijn met een helikopter naar een ziekenhuis in Verona gebracht. De derde rijder van de trike raakte lichtgewond. Ze maakten deel uit van een groep van zeven Nederlandse toeristen, die met nog een trike en een Vespa een tochtje maakten. In het gebied worden trikes verhuurd aan toeristen, die minimaal 21 jaar moeten zijn en een rijbewijs moeten hebben. ||https://nos.nl/artikel/2434163-nederlanders-zwaargewond-na-val-met-trike-in-afgrond-bij-gardameer
2022-06-26||Zomercarnaval Rotterdam krijgt voor het eerst een koning|| Het Zomercarnaval in Rotterdam krijgt dit jaar een primeur: behalve een koningin wordt ook een koning gekozen, schrijft de regionale omroep Rijnmond. Op 29 en 30 juli zal voor het eerst na twee coronajaren het centrum van Rotterdam weer vollopen voor een tropisch festival met praalwagens en dansers. De verkiezing van de koningin van het Zomercarnaval is sinds de eerste editie in 1984 vaste prik. Deze editie wordt voor het eerst ook een koning gekozen. "We zijn de eerste ter wereld die een koning carnaval hebben", zegt Karel Willems van stichting Zomercarnaval Nederland. "Een verrijking voor het carnaval", vindt deelnemer Joyce, die in de running is om koningin te worden. "Mannen doen ook mee aan carnaval. Dus zij moeten ook de kans krijgen om king te worden." Op 9 juli worden de koning en koningin gekroond.||https://nos.nl/artikel/2434161-zomercarnaval-rotterdam-krijgt-voor-het-eerst-een-koning
2022-06-26||'Tekorten in de jeugdzorg lopen verder op door verloop van personeel' || De tekorten in de jeugdzorg lopen steeds verder op. Volgens RTL Nieuws lukt het tien van de veertien jeugdbeschermingsorganisaties niet om kwetsbare kinderen binnen de wettelijke norm van vijf werkdagen te voorzien van een vaste jeugdbeschermer. Bestuurder Kruithof van Jeugdbescherming Rotterdam Rijnmond en Jeugdzorg Nederland maakt zich zorgen. "Ik heb er buikpijn van. Ik vind het kwalijk dat wij als samenleving de meest kwetsbare kinderen onvoldoende prioriteit geven." Een kind krijgt een jeugdbeschermer toegewezen als het thuis niet goed gaat. "Het gaat dan bijvoorbeeld om psychische problematiek, verslavingsproblematiek, huiselijk geweld, kindermishandeling en complexe scheidingen", aldus Kruithof. De situatie op de arbeidsmarkt wordt als oorzaak gegeven: er is in de sector te weinig personeel en veel verloop. Volgens Kruithof heeft een jeugdbeschermer in Rotterdam nu gemiddeld twee uur per week tijd voor een gezin en dat is inclusief administratiewerkzaamheden. RTL Nieuws polste jeugdbeschermingsorganisaties in onder meer Amsterdam, Rotterdam, Noord-Brabant en Drenthe. Staatssecretaris Van Ooijen heeft vorige maand aangekondigd dat hij flink wil hervormen in de jeugdzorg. "Om de zorg te verbeteren voor kinderen, jongeren en gezinnen die dat nodig hebben", zei hij toen. Van Ooijen wil onder meer de marktwerking terugdringen, excessieve winsten aanpakken en de groei van het aantal jeugdzorgaanbieders beteugelen. In maart was er op het Malieveld in Den Haag een demonstratie van medewerkers en gebruikers van jeugdzorg. Daar vertelden ze over lange wachtlijsten en de werkdruk: ||https://nos.nl/artikel/2434153-tekorten-in-de-jeugdzorg-lopen-verder-op-door-verloop-van-personeel
2022-06-26||Glasvezelkabels in Den Haag steken al bijna twee jaar uit de grond || Verschillende glasvezelkabels in Den Haag steken al bijna twee jaar lang een flink stuk uit de stoep. De uitstekende kabels hadden een jaar geleden weg moeten zijn, geeft telecombedrijf T-Mobile toe aan Omroep West. De glasvezel werd in 2020 aangelegd in de Haagse stadsdelen Loosduinen en Segbroek. Mensen konden de glasvezelkabels door laten trekken tot in hun eigen huis, maar lang niet iedereen deed dat. Nu steken de felroze kabels op verschillende plekken tientallen centimeters uit de grond. Ontzettend slordig, vinden ze bij de lokale wijkvereniging. Voorzitter Hank Hoogwout van wijkvereniging Walboduin nam contact op met de gemeente. "Er zijn toen stukken stoep opnieuw bestraat. Ze hebben dat zo slordig gedaan, dat de tegels verzakken. En je ziet nog steeds overal van die roze kabels uit de muur en uit het trottoir komen." De gemeente zegt in een reactie tegen de regionale omroep dat het telecombedrijf een jaar de tijd had om de kabels weg te werken. "Er is afgesproken dat, na de realisatie van het hoofdnetwerk, de roze kabels één jaar lang zichtbaar en makkelijk bereikbaar mogen zijn", aldus een woordvoerder. Op de vraag of de gemeente het bedrijf heeft aangesproken op het niet nakomen van deze afspraak, krijgt de omroep geen antwoord. T-Mobile zegt dat het inderdaad "niet is zoals het hoort". Het bedrijf vindt het "vervelend dat mensen overlast ervaren". De kabels worden binnen twee weken verwijderd, aldus een woordvoerder.||https://nos.nl/artikel/2434152-glasvezelkabels-in-den-haag-steken-al-bijna-twee-jaar-uit-de-grond
2022-06-26||Woekerwinsten graanhandel, maar honger in Afrika: 'Perverse tegenstelling'|| Terwijl het graan dreigt weg te rotten in silo's in Oekraïne, exploderen de prijzen voor brood in landen als Egypte en Libanon en verkeren mensen op de rand van hongersnood in de Hoorn van Afrika. De gevolgen van de voedselcrisis door de oorlog in Oekraïne zijn dramatisch. Maar is voedselcrisis wel de juiste term? Het is eerder een voedselprijzencrisis, zeggen experts. En aan die exploderende prijzen wordt door sommige partijen grof verdiend. Hoe zit dat? In principe is er nog steeds genoeg graan voor de hele wereld, maar de hoogte van de graanprijzen en de blokkade van juist het relatief goedkope graan uit Oekraïne veroorzaken de problemen, legt Bart de Steenhuijsen Piters uit. Als onderzoeker voedselsystemen en voedselzekerheid aan de Wageningen University volgt hij de ontwikkelingen op de voet. Oekraïne is bij lange na niet de grootste graanproducent ter wereld, benadrukt hij. Dat zijn China en India, maar die produceren vooral voor de eigen bevolking. Op de lijst van de grootste graanexporteurs neemt Oekraïne wél een belangrijke plek in (al staan Rusland, de VS, de Europese Unie en Australië bovenaan) en veel van dat graan kan nu het land niet uit. Ook de export uit Rusland ligt grotendeels stil. Juist het Oekraïense en Russische graan domineerden de export naar het Midden-Oosten en Noord-Afrika, via relatief korte transportroutes. De importerende landen zijn nu aangewezen op andere, veel duurdere voorraden. Rusland is traditioneel de grootste leverancier van tarwe, een van de meest geëxporteerde graansoorten: Maar waardoor is het graan zoveel duurder geworden? Wie bepaalt de prijzen? In feite gebeurt dat door handelaren die het grootste deel van de voorraden opkopen, zegt De Steenhuijsen Piters. De toekomstige voorraden, want het graan dat nu in de silo's ligt, is al verkocht voordat het werd ingezaaid. Na de oogst komt het meeste graan bij een handjevol kopers terecht: een rijtje wereldwijd opererende handelaren dat na fusies in de afgelopen decennia van enkele tientallen is gekrompen tot vier multinationals. Die worden de ABCD's genoemd: ADM, Bunge, Cargill en Louis Dreyfus. Ze zijn niet zo bekend, want ze handelen vooral in bulkgoederen en maken producten als veevoer, maissiroop of bloem, niet meteen iets voor in het oog springende advertentiecampagnes. Maar machtig zijn ze wel: Cargill is de zevende voedingsgigant ter wereld, na bedrijven als Nestlé, Pepsi, Coca-Cola, Philip Morris en Unilever. Die vier handelen in meer dan 70 procent van het graan en verkopen het door aan de hoogste bieder. En dat, vervolgt de onderzoeker, begint overeenkomsten met een monopolie te vertonen. "Die multinationals beheersen de graanmarkt en kunnen de prijzen manipuleren." Of ze onderling afspraken maken, is niet bekend. Doordat er op dit moment op de wereldmarkt minder aanbod is, stijgt de prijs die de ABCD's kunnen vragen. De multinationals doen niets onrechtmatigs volgens de wereldhandelsregels. "Graan wordt behandeld als een commodity als olie of steenkool, en ze willen hun eigen productlijnen en omzet veiligstellen. Ze kijken naar de beschikbare voorraad, hoeveel ze zelf nog hebben. Maar er zit ook veel psychologie bij, net als op de aandelenmarkt. Er is een prijsopdrijvend effect door de oorlog, maar ook door problemen bij de leveranciers door covid-19 en klimaatverandering." In hoeverre is de Russische president Poetin dan schuldig aan de huidige voedselcrisis? "Goede vraag", zegt de onderzoeker. "Feit is dat hij een oorlog is begonnen die de markt voor granen enorm instabiel maakt." Inmiddels zijn er ook steeds meer aanwijzingen dat Rusland geplunderd graan uit bezet Oekraïens gebied via de Krim (zoals op deze beelden te zien zou zijn) naar het bevriende Syrië exporteert, van waaruit het dan weer zou worden aangeboden aan hulpbehoevende landen. Intussen zijn er naast de oorlog meer bedreigingen voor de voedselketen. NOS op 3 zette ze op een rij: De instabiliteit door de oorlog levert de handel intussen veel geld op, en er ging al enorm veel geld om in de voedselsector. Cargill, de grootste graanhandelaar van de ABCD's, noteerde vorig jaar de grootste winst uit zijn geschiedenis.  Dat is wrang, vindt Nout van der Vaart van Oxfam Novib. "25 miljoen mensen in de hoorn van Afrika verkeren in een acute hongersituatie. Vijftig landen zijn voor meer dan 30 procent van hun tarwe-import afhankelijk van Oekraïne of Rusland, en de huidige prijzen op de wereldmarkt kunnen ze niet betalen." Wat Van der Vaart betreft moet er meer geld naar het bestrijden van de voedselcrisis. Maar er moet volgens hem ook structureel iets gebeuren aan de "perverse tegenstelling", bijvoorbeeld door degenen die hier rijk van worden zwaarder te belasten en de marktregels te herzien om speculatie tegen te gaan. Cargill wil desgevraagd niet ingaan op vragen over de totstandkoming van de graanprijzen. Een woordvoerder verwijst naar een verklaring van het bedrijf uit maart over de miljoenen aan humanitaire hulp die het concern geeft aan "collega's in Oekraïne" en een hele rij hulporganisaties. Maar noodhulp is niet genoeg, denkt De Steenhuijsen Piters. Om echt iets aan de scheve situatie te doen, zou de graanmarkt meer gereguleerd kunnen worden, suggereert de onderzoeker. "Het gaat over voedsel, niet over radio's. Het heeft een direct effect op het welzijn en de volksgezondheid, net als medicijnen, en daarvoor gelden wel speciale regels."||https://nos.nl/artikel/2434150-woekerwinsten-graanhandel-maar-honger-in-afrika-perverse-tegenstelling
2022-06-26||Dode en gewonden bij Russische raketaanvallen op Kiev, reddingswerkers op zoek || Bij raketaanvallen op de Oekraïense hoofdstad Kiev is vanochtend iemand omgekomen en zijn meerdere mensen gewond geraakt. Volgens de politiechef vielen de slachtoffers toen een raket een appartementencomplex in het centrum van Kiev trof. Zeker twee woongebouwen zijn geraakt en zes mensen zijn in het ziekenhuis opgenomen, zegt burgemeester Vitali Klitsjko. Volgens voorlopige gegevens zijn veertien Russische raketten afgevuurd, schrijft het Oekraïense parlementslid Oleksi Hontsjarenko op Telegram. Ook een kleuterschool zou zijn geraakt. Ambulances en reddingswerkers zijn aan het werk bij de getroffen gebouwen. Een meisje van 7 jaar werd onder het puin vandaan gehaald: "Het is een gebouw met negen verdiepingen. De bovenste drie zijn deels verwoest", zegt verslaggever Jeroen de Jager vanuit Charkov. Eind april was hij in de buurt waar de raketten insloegen. "Het ligt pal naast de Artema-rakettenfabriek, midden in de stad. Het kan zijn dat de Russen hebben geprobeerd om die fabriek te raken." Of de fabriek nog in gebruik is, is niet bekend. Volgens burgemeester Klitsjko is het "misschien een symbolische aanval" van de Russen in aanloop naar de NAVO-top in Madrid van komende week. Sinds de terugtrekking van de Russische troepen uit de regio wordt Kiev nog met enige regelmaat getroffen door luchtaanvallen. Volgens persbureau AP gaat het om de zwaarste Russische luchtaanvallen op Kiev in enkele weken. "Er zit een soort logica in", zegt De Jager. "Nu er veel meer wapens uit het Westen worden aangevoerd, proberen de Russen infrastructuur te raken waarover die wapens worden aangevoerd en waar ze worden opgeslagen." De raketten sloegen in in Sjevtsjenkivsky, een historisch district in het centrum van de hoofdstad met veel restaurants en cultuurinstellingen. Ook eind april sloegen daar raketten in. Daarbij vielen meerdere gewonden en overleed een journalist.||https://nos.nl/artikel/2434147-dode-en-gewonden-bij-russische-raketaanvallen-op-kiev-reddingswerkers-op-zoek
2022-06-26||Zes Amsterdamse taxichauffeurs betrapt op rijden onder invloed van drugs|| Bij een controle van taxichauffeurs in Amsterdam zijn vannacht zes taxichauffeurs betrapt op rijden onder invloed van drugs. Ze zijn aangehouden. In totaal werden vijftig chauffeurs gecontroleerd. Een van hen weigerde mee te doen aan een bloedproef. Zijn chauffeurskaart en rijbewijs zijn meteen ingenomen. NH Nieuws schrijft dat de politie met onherkenbare auto's toezicht hield op taxi's op een controleplaats. In totaal werden 28 boetes uitgedeeld voor onder meer rijgedrag, technische gebreken en frauduleuze handelingen. Eén taxichauffeur raakte zijn rijbewijs kwijt omdat hij te hard reed.||https://nos.nl/artikel/2434144-zes-amsterdamse-taxichauffeurs-betrapt-op-rijden-onder-invloed-van-drugs
2022-06-26||Honderden mensen bij eerbetoon aan doodgereden Zara (16)|| Honderden mensen zijn vanochtend samengekomen in Vlaardingen om afscheid te nemen van een meisje van 16 dat deze week overleed na een verkeersongeluk. Mensen staken fakkels af en omwonenden hingen hun vlaggen halfstok. Op de plek van het ongeluk dat Zara Philip fataal werd is een bloemenmonument ontstaan. Vrienden en familie hebben foto's en briefjes in een boom gehangen. Volgens de regionale omroep Rijnmond stonden honderden mensen aan de Holysingel waar de rouwauto langskwam. Het meisje reed vorige week met een 17-jarige vriendin op een scooter toen ze werden aangereden door een motorrijder zonder rijbewijs. Beiden raakten zwaargewond; Zara overleed enkele dagen later. De 24-jarige motorbestuurder is aangehouden.||https://nos.nl/artikel/2434143-honderden-mensen-bij-eerbetoon-aan-doodgereden-zara-16
2022-06-26||Duitsland zoekt op G7 naar juiste houding tegenover China|| Vanaf vandaag komen de leiders van bijna alle grootste economieën ter wereld samen voor de G7-top in een kasteel in Zuid-Duitsland. De tweede economie van de wereld, China, is als niet-democratie geen onderdeel van de top. Toch speelt het land een belangrijke rol, zeker voor Duitsland, waar de druk om onafhankelijker te worden van China groeit. "Dit ben ik met mijn moeder en mijn zusje." De Oeigoer Haiyuer Kuerban zit thuis in Berlijn aan zijn eettafel en houdt een foto omhoog die hij altijd in zijn portemonnee met zich meedraagt. De foto is ongeveer zeventien jaar geleden genomen, kort voordat Kuerban vanuit de provincie Xinjiang naar Duitsland kwam. Sindsdien heeft hij hen niet meer gezien, ook telefonisch contact is moeizaam. Zijn moeder verdween enkele jaren terug voor langere tijd van de radar, vertelt hij, en toen hij haar daarna weer kon spreken was ze veranderd, voorzichtiger. Hij vreest dat ze in de tussentijd gevangen is gezet, net zoals veel van zijn andere familieleden onder druk zijn gezet door de Chinese regering. Dat is lastig te controleren, maar komt wel overeen met verhalen van andere Oeigoeren en informatie over anderen die onlangs uitlekte in de 'Xinjiang files'. Kuerban denkt dat de Chinese regering zijn familie onder druk zet omdat hij zelf sinds dat hij in Duitsland is zich openlijk is gaan afzetten tegen de onderdrukking van Oeigoeren door de Chinese regering. Hij sloot zich bijvoorbeeld aan bij het World Uyguhr Congress, een belangenorganisatie met hoofdkantoor in Duitsland. Tegelijk zag hij hoe de Duitse regering omging met China. "Politiek correct gezegd zijn we zeer gefrustreerd." Hij kiest zijn woorden zorgvuldig, en benadrukt dat Duitsland wel altijd China op alle internationale platforms heeft aangesproken op de mensenrechtenschendingen. "Maar uiteindelijk gingen economische belangen altijd boven mensenrechten." En dat heeft een verkeerd signaal aan de Chinese regering afgegeven, aldus Kuerban. Dat signaal, in zijn woorden: "Ja, het is erg wat u doet. Maar u kunt doen wat u wilt, zolang de handel maar doorgaat." Hij denkt dat China mede daardoor steeds verder durfde te gaan met de onderdrukking. Duitsland heeft handel met China jarenlang gestimuleerd. Met name grote bedrijven in de chemie, elektronica en de auto-industrie konden goede zaken doen met goedkope arbeidskrachten. Duitse bedrijven konden hun producten steeds beter slijten aan de rijker wordende Chinese middenklasse. Alleen al tijdens het bondskanselierschap van Angela Merkel vervijfvoudigde de export naar China. Voor enkele bedrijven zoals Volkswagen en Siemens is China een onmisbare markt geworden. Afgelopen jaar haalde Volkswagen daar 40 procent van alle omzet. Maar inmiddels is de stemming in Duitsland aan het omslaan. Dat is vanwege de omstandigheden in Xinjiang, maar ook de situatie in Hongkong en de dreiging rond Taiwan spelen een rol. Critici die al langer zeggen dat Duitsland niet onafhankelijk genoeg reageert, krijgen meer bijval. "Vroeger werd Duitsland bewonderd om de handel met China, dat is nu medelijden geworden", concludeert hoogleraar Heribert Dieter, die onlangs een studie schreef met de titel De onzekere toekomst van de Duits-Chinese relatie. Ook de oorlog in Oekraïne speelt mee. Die legt pijnlijk bloot hoe de Duitse afhankelijkheid van Russisch gas de regering nu in de weg zit. En dat het Duitse idee van Wandel durch Handel, invloed door zakenbelangen, een oorlog niet kon voorkomen. Volgens Dieter moeten we de afhankelijkheid van China ook niet overdrijven. "De Duitse auto-industrie heeft heel succesvol het beeld neergezet dat Duitsland zonder China niet overleven kan." Dat klopt niet, zegt hij. "Het zal voor enkele bedrijven lastig zijn, maar de Duitse economie als geheel overleeft het wel." Waar zeker de Duitse regering vorig jaar bij de G7-top nog terughoudend reageerde op de oproep van de Amerikaanse president Biden om een blok te vormen tegen China, lijkt de huidige regering minder voorzichtig. Kort na het begin van de oorlog stelde minister Baerbock van Buitenlandse Zaken: "We kunnen alleen onafhankelijk optreden als we niet compleet afhankelijk van anderen zijn." Gevolgd door de aankondiging: "We hebben niet alleen een nieuwe veiligheidsstrategie nodig, maar ook een nieuwe China-strategie." Een eerste signaal is al afgegeven. Kortgeleden ontving Volkswagen voor het eerst geen overheidsgarantie voor een investering in zijn Chinese fabrieken. De reden: de mensenrechtensituatie in het land. Op vragen van de NOS hierover heeft Volkswagen niet gereageerd. De Oeigoer Kuerban ziet in elk geval een opgave voor wat hij noemt de "westerse democratische landen die mensenrechten hoog in het vaandel dragen". Die afhankelijkheid van China verminderen kunnen ze volgens hem alleen samen.||https://nos.nl/artikel/2434139-duitsland-zoekt-op-g7-naar-juiste-houding-tegenover-china
2022-06-26||Zeker 22 doden bij 'bizar incident' in café Zuid-Afrika|| In een café in de Zuid-Afrikaanse kustplaats East London zijn vannacht zeker 22 mensen om het leven gekomen. De oorzaak is nog niet duidelijk. Mogelijk zijn de slachtoffers verdrukt of vergiftigd. Het dodental loopt mogelijk nog op. Het staat zo goed als vast dat er paniek ontstond in het overvolle café, maar wat daarvan de oorzaak was, moet worden onderzocht. Volgens onbevestigde berichten is er met traangas of pepperspray gespoten. Ook vergiftiging wordt niet uitgesloten. Zuid-Afrikaanse media spreken van een bizar incident. Een overheidswoordvoerder zegt dat er lichamen op de grond van de Enyobeni Tavern zijn aangetroffen, zonder verwondingen. Het lijkt erop dat ze verdrukt zijn. De lichamen lagen op tafels en stoelen en op de grond. De politie werd om 04.00 uur geïnformeerd over het incident. Vanochtend had zich een menigte voor het café verzameld, met onder hen ook ouders die bang zijn dat hun kind om het leven is gekomen. De meeste slachtoffers zouden tussen de 18 en 20 jaar oud zijn, mogelijk waren ze in de kroeg voor een examenfeest. De eigenaar van de Enyobeni Tavern zegt dat hij vannacht gebeld werd met het verzoek naar het café te komen. Hij zegt dat hem verteld werd dat het te druk was en dat mensen probeerden naar buiten te komen. De lichamen zijn naar een mortuarium gebracht. Daar zullen ze worden onderzocht om de doodsoorzaak vast te stellen. De politie tast nog in het duister over de oorzaak van het incident: ||https://nos.nl/artikel/2434138-zeker-22-doden-bij-bizar-incident-in-cafe-zuid-afrika
2022-06-26||Man steelt camper en rijdt Maas in|| In Venlo is vanochtend een man met een gestolen camper in de Maas terechtgekomen. Hij raakte gewond en is naar het ziekenhuis gebracht. De man wordt ervan verdacht dat hij de camper heeft gestolen. Volgens de politie raakte de dief bij zijn poging om de camper te stelen slaags met de eigenaar. Daarbij raakte de dief gewond, maar hij wist er desondanks met de camper vandoor te gaan. Hij reed op de Groeneweg, die langs de Maas loopt, en belandde door onbekende oorzaak van de weg. Met de voorkant van de camper kwam hij in de rivier terecht. Gealarmeerde agenten hielden hem aan. Een bergingsbedrijf gaat het voertuig uit de Maas halen.||https://nos.nl/artikel/2434133-man-steelt-camper-en-rijdt-maas-in
2022-06-26||Wekdienst 26/6: G7-top in Zuid-Duitsland • TT Assen wordt verreden|| Goedemorgen! Vandaag is de eerste dag van de G7-top in Zuid-Duitsland. En in Assen wordt de TT gehouden.  De buien in het noorden trekken snel weg. De rest van de dag schijnt de zon het vaakst in het westen. Richting het oosten zijn meer wolken. Het wordt 20 tot 23 graden. Na vandaag volgen een paar droge zomerdagen. Woensdag wordt het 24 tot 28 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De verspreiding van het apenpokkenvirus is op dit moment geen "noodsituatie van internationaal belang", zegt de Wereldgezondheidsorganisatie (WHO). Directeur-generaal Tedros Adhanom Ghebreyesus laat weten dat de WHO zich baseert op een advies van een deelcommissie die donderdag bijeenkwam. Als hij geen zin heeft om op te staan, hoeft deze Chinese monteur dat niet meer te doen. Zhu Jianqiang bouwde een bed op wielen waarmee hij al liggend op pad kan. Hij bedient het met een joystick en het heeft remmen. Later wil hij er een gordel en andere dingen aan toevoegen. "Als ik ouder word, kan ik hiermee overal gaan vissen", zegt hij in deze video: Mooie zondag!||https://nos.nl/artikel/2434120-wekdienst-26-6-g7-top-in-zuid-duitsland-tt-assen-wordt-verreden
2022-06-26||Troost voor nabestaanden 220 vermiste vliegeniers met nationaal monument|| Voor veel mensen biedt het IJsselmeer vertier, maar voor de nabestaanden van ongeveer 220 vermiste vliegeniers was dat de afgelopen decennia anders. De vliegeniers raakten vermist tijdens de Tweede Wereldoorlog. Ze zaten aan boord van geallieerde bommenwerpers die boven het IJsselmeer werden neergeschoten door de Duitsers. Het merendeel van die bemanningen is teruggevonden, maar ongeveer 220 van hen zijn nog altijd spoorloos. Om hen te eren, wordt vandaag een nationaal monument onthuld vlak voor de kust van het Friese dorpje Molkwerum: Het idee voor het monument ontstond in Molkwerum zelf. Daar ligt namelijk het graf van de Schotse piloot Tom McCrorie. Op 5 juli 1943 spoelde zijn lichaam aan net buiten het dorpje. Een aantal dagen daarvoor, op 23 juni 1943, was zijn Stirling-bommenwerper neergestort in het IJsselmeer, zo'n zeven kilometer ten oosten van Den Oever. Aan boord waren zeven bemanningsleden. Vijf, onder wie McCrorie, spoelden weken later aan, maar de twee andere zijn nooit gevonden. "We kwamen erachter dat er voor hen helemaal geen monument of gedenksteen was", zegt Fekke Bandstra, die samen met dorpsgenoten het project bedacht. "Het was gebruikelijk dat vliegeniers in het land waar ze sneuvelen ook werden begraven. Dat is dan ook een plek waar de herinnering aan hen levend wordt gehouden, maar voor de vermisten was er niets. Zodoende kwamen we op het idee om een nationaal monument voor alle vermiste vliegeniers boven het IJsselmeer te maken, zodat ook zij herdacht worden voor het offer dat ze gegeven hebben." "Het begon heel klein, want we wilden twee jaar geleden in het kader van 75 jaar vrijheid eerst alleen een gedenksteen maken voor McCrorie. Maar uiteindelijk is het een nationaal monument geworden. Het is heel bijzonder dat het is gelukt." Vanmiddag wordt het vier meter hoge monument onthuld. Het staat in het water en is in de vorm van de achtervleugel van een Stirling-bommenwerper. In het bijbehorende informatiepaneel staat daarover: "Een afgebroken vleugel ligt op een plek waar hij eigenlijk niet hoort; net als de vermiste vliegeniers zijn gebleven op een plek ver weg van hun geliefden waar zij eigenlijk niet horen."  Een van de vliegeniers aan boord van McCrories toestel was bommenrichter James Leonard Richards uit Nieuw-Zeeland. Zijn lichaam is nooit gevonden. Richards' neef, die speciaal voor de ceremonie overkomt uit Australië, zal de vleugel officieel onthullen. Ook nabestaanden van andere inzittenden zijn vandaag aanwezig. Om alle nabestaanden uit het toestel op te sporen, werkten de inwoners van Molkwerum samen met de Stichting Missing Airmen Memorial Foundation (SMAMF) uit Leeuwarden. De stichting doet al jaren onderzoek naar de vele neergeschoten bommenwerpers in Noord-Nederland. Een behoorlijke speurtocht, aldus Alexander Tuinhout van de SMAMF. "We hebben door de jaren heen archiefstukken verzameld van verschillende squadrons waartoe de bommenwerpers behoorden. Daar staan vaak namen in en soms ook geboortedata. Zo zoeken we verder of er nog nabestaanden zijn. In veel gevallen gaat dat om neven en nichten, of achterneven of achternichten, omdat de vliegeniers zelf nog jong waren toen ze sneuvelden en vaak nog geen kinderen hadden. Het kost vaak veel moeite om ze in het buitenland te traceren. Als dat eenmaal gelukt is dan reageren ze vaak blij verrast." Tuinhout: "Het IJsselmeer werd in de Tweede Wereldoorlog door de geallieerde bommenwerpers vaak gebruikt als aanvlieg- en terugvliegroute. De Duitsers wisten dat en gebruikten daarom het vliegveld in Leeuwarden als basis voor hun jachtvliegtuigen om de bommenwerpers te onderscheppen. Met succes. Boven het IJsselmeer zijn meer dan honderd geallieerde bommenwerpers neergeschoten." Een van die bommenwerpers was dus de Stirling-bommenwerper van McCrorie en zijn bemanningsleden. Hun verhaal is de aanleiding geweest voor het monument dat vandaag onthuld wordt. Volgens Tuinhout is het belangrijk om dit soort verhalen door te geven. "Daar is dit monument heel geschikt voor. Het maakt duidelijk hoeveel vermisten er nog zijn, zoveel jaar na dato. Dit monument is alleen voor het IJsselmeergebied, maar het aantal vliegeniers dat boven Nederland is verdwenen is nog veel groter." Voor Fekke Bandstra en zijn dorpsgenoten is het vanmiddag een speciaal moment. "We zijn er heel wat jaren mee bezig geweest om dit monument voor elkaar te krijgen. Nu het eindelijk gelukt is en het beeld in het water staat doet wel wat met je. Ik krijg er rillingen over mijn rug van." Voor meer informatie zie ook: www.nationaalmonumentmissingairmen.nl||https://nos.nl/artikel/2434119-troost-voor-nabestaanden-220-vermiste-vliegeniers-met-nationaal-monument
2022-06-26||Dode en zes gewonden bij ongeval op A58|| Bij een ongeval op de A58 bij Bavel in Noord-Brabant is een 53-jarige vrouw uit Den Haag om het leven gekomen. Zes anderen raakten gewond. Het slachtoffer overleed ter plekke. Volgens de politie gebeurde het ongeluk rond 00.15 uur, bij knooppunt Sint Annabosch ter hoogte van de toerit naar de A27. Een auto met daarin vijf vrouwen, een man en een kind werd van achteren aangereden en belandde vervolgens tegen de vangrail. Toen zou de auto door een andere automobilist zijn geraakt. De zes gewonden zijn naar het ziekenhuis gebracht. De politie onderzoekt nog hoe het ongeluk kon gebeuren. Vanwege het onderzoek is de snelweg deels afgesloten in de richting van Tilburg naar Breda.||https://nos.nl/artikel/2434114-dode-en-zes-gewonden-bij-ongeval-op-a58
2022-06-26||Prinses Margriet reikt koninklijke onderscheiding uit aan choreograaf Wiggers|| De Eremedaille voor Kunst en Wetenschap van de Huisorde van Oranje is dit jaar uitgereikt aan de oprichter en directeur van het dansgezelschap Introdans, Ton Wiggers. Hij kreeg de medaille gisteravond uit handen van prinses Margriet. Wiggers krijgt de koninklijke onderscheiding voor zijn inzet om moderne dans toegankelijk te maken voor een breed publiek en "daarbij het betrekken van de regio", schrijft het Koninklijk Huis in een persbericht. De eremedaille voor Kunst en Wetenschap wordt toegekend aan mensen met uitzonderlijke verdiensten op de terreinen van kunst en wetenschap en is verbonden aan het Koninklijk Huis. Wiggers richtte Introdans in 1971 in Arnhem op met theatermaker Hans Focking. Het doel was om Oost-Nederland een professioneel dansgezelschap te geven. Gisteravond nam hij na ruim vijftig jaar afscheid van Introdans. Naast de eremedaille ontving Wiggers ook de Dansspeld, voor zijn inzet binnen het Nederlandse dansveld. Als blijk van waardering voor zijn Gelderse verdiensten ontving hij uit handen van commissaris van de koning John Berends de Gouden Erepenning van de provincie Gelderland. Burgemeester Marcouch mocht namens het college de Gouden Stadspenning opspelden.||https://nos.nl/artikel/2434113-prinses-margriet-reikt-koninklijke-onderscheiding-uit-aan-choreograaf-wiggers
2022-06-26||WHO: apenpokken nu geen noodsituatie van internationaal belang|| De verspreiding van het apenpokkenvirus is op dit moment geen "noodsituatie van internationaal belang", zegt de Wereldgezondheidsorganisatie (WHO). Die status is het hoogste alarmniveau dat de WHO kan instellen en geldt nu voor de coronapandemie. In een verklaring laat directeur-generaal Tedros Adhanom Ghebreyesus weten dat de WHO zich baseert op een advies van een deelcommissie die donderdag bijeenkwam. "De experts hebben geadviseerd dat er momenteel geen noodsituatie is op het gebied van de volksgezondheid dat van internationaal belang is", aldus Tedros. Volgens de WHO lijkt het aantal besmettingen met het apenpokkenvirus stabiel te zijn en daalt het cijfer in sommige delen van de wereld. De gezondheidsorganisatie ziet voorlopig daarom geen reden om het alarmniveau te verhogen. De commissie vindt de verspreiding van het apenpokkenvirus nog wel zorgwekkend. Er wordt geadviseerd om de situatie over een paar weken opnieuw te bekijken. Sinds mei zijn er ruim 3000 gevallen uit ruim 50 landen gemeld bij de WHO. De commissie schrijft dat de meeste besmettingen op dit moment plaatsvinden in Europa. Het gaat dan vooral om mannen die seks hebben met mannen in stedelijke gebieden en niet gevaccineerd zijn tegen pokken. De situatie wordt volgens de WHO nauwlettend gemonitord. "Er is dringend actie nodig om verdere verspreiding tegen te houden", zegt WHO-baas Tedros. In Nederland is bij 211 mensen apenpokken vastgesteld, meldde het RIVM afgelopen vrijdag. Een maand eerder waren het er zes. Er verscheen ook veel nepnieuws over apenpokken. Nieuwsuur zocht uit hoe het ontstond en wie de (online) gangmakers zijn:||https://nos.nl/artikel/2434112-who-apenpokken-nu-geen-noodsituatie-van-internationaal-belang
