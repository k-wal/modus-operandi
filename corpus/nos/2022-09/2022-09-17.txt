2022-09-17||Nederland trekt 7,5 miljoen extra uit voor berging verroeste olietanker Jemen|| Het kabinet maakt nog eens 7,5 miljoen euro vrij voor de berging van een verroeste olietanker die al jaren onbemand voor de kust van Jemen drijft. De Al Safer-tanker heeft ruim een miljoen vaten olie aan boord, maar is vanwege de oorlog in het land op het Arabisch Schiereiland in zeer slechte staat. De angst bestaat dat de olie in de Rode Zee lekt, wat tot een milieuramp van ongekende proporties zou leiden. Minister Schreinemacher voor Buitenlandse Handel en Ontwikkelingssamenwerking spreekt van een "tikkende tijdbom" waarvoor snel actie nodig is. Het door Nederland toegezegde bedrag is volgens haar de laatste bijdrage die nodig was om de bergingsoperatie op touw te zetten. De minister maakte de Nederlandse bijdrage bekend tijdens een bliksembezoek aan Jemen. Het was voor het eerst in veertien jaar dat een Nederlandse bewindspersoon het land bezoekt. In april spraken de strijdende partijen in Jemen voor het eerst in jaren een staakt-het-vuren af, dat in juni werd verlengd. In mei kwam het kabinet ook al met 7,5 miljoen euro over de brug voor een bergingsoperatie, tijdens een digitale donorconferentie die de Verenigde Naties en Nederland samen hadden georganiseerd. Ook andere landen hebben miljoenen toegezegd, waaronder de Verenigde Staten, Saoedi-Arabië, Qatar en Duitsland. De olietanker ligt al sinds 2015 praktisch onbemand voor de haven van Hodeidah, aan de Jemenitische westkust. Medewerkers van het Havenbedrijf Rotterdam concludeerden vorig jaar dat deze haven, net als vier andere havens in het land, in erbarmelijke staat verkeert. Vanwege de burgeroorlog die sinds 2015 in Jemen woedt, zijn ze zwaar beschadigd en worden ze nauwelijks onderhouden. Ook het onderhoud van de Al Safer-tanker heeft geen prioriteit. Het schip dateert uit de jaren 70 en ligt al decennia voor anker in Hodeihah. Eerder dit jaar vertelde journalist en Jemen-kenner Anthon Keuchenius in het NOS-radioprogramma Met Het Oog op Morgen dat de tanker daar in 1988 is stilgelegd om te functioneren als exportlocatie voor olie uit Jemen. "Alleen sinds 2015 is daar een oorlog, stroomt er geen olie meer naar dat schip en wordt het ook niet meer onderhouden. Maar het zit nog wel halfvol." Op de kaart zie je waar de tanker zich bevindt: Als de olie in de Rode Zee terechtkomt, zullen 30 miljoen mensen in omliggende landen daar de gevolgen van ondervinden, volgens de Verenigde Naties. Naar verwachting raken 9 miljoen mensen binnen enkele weken hun drinkwatervoorraad en een cruciale voedselbron kwijt, namelijk vis uit de Rode Zee. Bij een olieramp worden ook de koraalriffen in de Rode Zee getroffen, evenals internationale scheepvaartroutes die via de Rode Zee naar het Suezkanaal lopen. Minister Schreinemacher zegt dat Nederland de VN wil helpen om zo snel mogelijk te starten met de bergingsoperatie. "Voorwaarde is wel dat alle andere partijen hun beloftes nakomen", zegt ze. Woensdag kijken onder meer Nederland, de Verenigde Staten en Duitsland in New York naar "de noodzakelijke vervolgstappen". Daar is op die dag de Algemene Vergadering van de VN. Het kabinet wijst erop dat Nederlandse bedrijven toonaangevend zijn bij complexe bergingsoperaties op zee. Schreinemacher hoopt dat de VN "de kennis van dit soort Nederlandse bedrijven zal kunnen blijven gebruiken". Tot nu toe is een bergingsoperatie niet van de grond gekomen, onder meer doordat de onderhandelingen tussen de betrokken partijen zijn vastgelopen. De Houthi-rebellen, die de olietanker sinds het begin van de oorlog in handen hebben, wilden de VN twee jaar geleden bijvoorbeeld geen veiligheidsgaranties geven om het schip te inspecteren. Ook is er onenigheid over waar de opbrengsten van de olie naartoe moeten.||https://nos.nl/artikel/2444985-nederland-trekt-7-5-miljoen-extra-uit-voor-berging-verroeste-olietanker-jemen
2022-09-17||Verontwaardiging over uitnodiging aan Saudische kroonprins voor uitvaart Elizabeth || Mensenrechtenactivisten zijn furieus over de Britse uitnodiging aan kroonprins Mohammed bin Salman van Saudi-Arabië om maandag de uitvaart van koningin Elizabeth bij te wonen. De Saudische ambassade in Londen heeft laten weten dat de kroonprins morgen in Londen arriveert om de overleden vorstin eer te bewijzen. Het is onduidelijk of hij ook de uitvaartdienst in Westminster Abbey zal bijwonen. Mohammed bin Salman gaf volgens de Amerikaanse geheime dienst CIA in 2018 toestemming voor de moord op journalist Jamal Khashoggi, in het Saudische consulaat in Istanbul. Khashoggi schreef onder andere voor de Washington Post kritische stukken over het Saudische koningshuis. De moord leidde internationaal tot verontwaardiging en Mohammed bin Salman werd tot dit jaar door het Westen geboycot. De prins heeft altijd tegengesproken dat hij persoonlijk bemoeienis had met de zaak. Toen westerse landen als gevolg van de Russische sancties te maken kregen met een sterk verminderde aanvoer van olie en gas uit Rusland en de energieprijzen snel stegen, zochten leiders als Biden en Macron weer toenadering tot Mohammed bin Salman. Het VK heeft geen publiek contact meer gehad met de prins sinds het schandaal rond Khashoggi. De uitnodiging aan de kroonprins is in de woorden van Khashoggi's verloofde een "smet op de nagedachtenis aan koningin Elizabeth". Ze heeft verzocht om de aanhouding van Mohammed bin Salman op het moment dat hij voet aan de grond zet in het VK, maar zei daarbij te betwijfelen of dat ook gaat gebeuren. Andere organisaties wijzen ook op de slechte mensenrechtensituatie in Saudi-Arabië, waar dissidente stemmen het zwijgen wordt opgelegd en onlangs nog een 34-jarige Saudische vrouw die in Engeland studeerde, voor 34 jaar werd opgesloten vanwege haar berichten op Twitter. De Britse oud-ambassadeur in Saudi-Arabië, John Jenkins, zei gisteren tegen The Guardian dat de Saudische koninklijke familie en Charles elkaar graag mogen. "Hij bracht geregeld bezoeken aan de Golf en ontving de Saudische prinsen officieel en privé in Londen. Hij besteedde aandacht aan hen. En hij deed een poging om wat Arabisch te leren."||https://nos.nl/collectie/13914/artikel/2444978-verontwaardiging-over-uitnodiging-aan-saudische-kroonprins-voor-uitvaart-elizabeth
2022-09-17||Motor Town Detroit bewijst: de toekomst is elektrisch|| Wie nog bevestiging zocht, kan het dit weekend vinden in Detroit: de toekomst van de Amerikaanse auto-industrie is elektrisch. Van kleine startups tot reuzen als Ford en General Motors, alles op de vloer van de jaarlijkse auto-expo in Motor Town wijst richting elektrificatie. De autobranche staat nog aan het begin van een grote metamorfose, maar heeft overduidelijk de keuze gemaakt. Jarenlang stribbelde de industrie tegen. Strengere milieuregels werden gezien als kostenpost, er werd druk gelobbyd om wetgeving verder de toekomst in te duwen. Tot vorige maand Californië kwam met de strengste wetgeving tot nu toe: vanaf 2035 mag er in de staat geen auto meer met benzinemotor worden verkocht. Tot ieders verrassing bleef het stil. De autobranche is om. Sterker nog; de meeste merken maken zelf meer haast. "Ons eerste volledig elektrische model rolt van de band in 2025", zegt CEO Christine Feuell van Chrysler. "En in 2028 is onze hele collectie elektrisch." Het afgelopen jaar was een van de ingrijpendste voor de industrie sinds de uitvinding van de auto, zegt elektrificatie-expert David Cooke. "Jarenlang waren autofabrikanten alleen aan het nadenken en voorbereiden, maar nu zien we plotseling harde doelstellingen, die ook meteen concreet worden", vertelt de onderzoeker van de Universiteit van Ohio. "Het gaat nu echt razendsnel." En concreet is het. Nieuwe modellen die nog een verbrandingsmotor hebben, staan op de beurs steevast tweede rang. Centraal in de stands van alle grote merken staan de nieuwe EV-modellen. Van stadsauto's tot SUV's, minibusjes, kleine vrachtwagens, sportauto's en zelfs een flinke keuze uit de in Amerika zeer populaire pick-up truck. "Dat is een grote verandering, juist voor de typische pick-uprijder", bevestigt vertegenwoordiger Tyler Smith van Ford. De F-150, de pick-up van Ford, is al jarenlang de bestverkopende auto in Amerika. "Dit is een klassiek stuk cultuurgoed, daar ga je liever niet aan sleutelen." Toch staat nu de F-150 Lightning voor onze neus, het EV-model. "Deze doet precies wat het gewone model ook doet, en meer", prijst Smith aan. Het is een auto met meerdere stopcontacten, handig voor installatiewerk of monteurs die meteen hun elektrische gereedschap kunnen opladen. Er zit zelfs een ijskoeler in, waar vroeger het motorblok zat. De auto is bewust zo ontworpen dat hij haast niet te onderscheiden is van een oude F-150. "En het werkt", zegt Smith, "het loopt storm met bestellingen, we kunnen nu al niet meer leveren." Correspondent Lucas Waagmeester bekeek de nieuwste elektrische modellen op autobeurs Motor Town: Daar zit meteen wel een hobbel op de weg voor de EV-revolutie. Als de omslag te hard gaat, loopt de industrie zichzelf voorbij. "Dit vergt echt een totaal nieuwe infrastructuur", zegt onderzoeker David Cooke. Een autofabriek gaat onherkenbaar veranderen. "De hele keten moet om. Van nieuwe grondstoffen tot het productieproces. Van de plek waar mineralen voor batterijen in de grond zitten, tot het produceren van alle onderdelen voor de massaproductie van deze voertuigen." Het is precies waar de klimaatplannen van president Biden op mikken. Want natuurlijk gaat elektrificatie van Amerika's wagenpark grote winst opleveren bij het terugdringen van de uitstoot van CO2. In zowel Bidens eerdere infrastructuurwet als de klimaatwet van afgelopen zomer, zitten grote prikkels voor de industrie. Zo gaan er belastingkortingen naar consumenten die een EV aanschaffen en kan de industrie subsidie krijgen, zolang er geproduceerd wordt in Amerika. Op dit moment zijn er zeker zeven batterij-fabrieken in aanbouw verspreid over het land, om aan de toekomstige vraag naar auto-batterijen te kunnen voldoen. "De overheid stopt meer geld dan ooit in nieuwe technologieën", zegt Cooke. "Dat gaat niet de hele industrie transformeren, maar het trekt wel bedrijven en investeerders aan." Tijdens een bezoek aan de Auto Show afgelopen woensdag kondigde Biden aan dat er nog eens negenhonderd miljoen dollar gaat naar de aanleg van laadpalen. "Het geeft de garantie aan de industrie: de overheid staat met z'n gewicht achter deze omslag", aldus Cooke. De snelheid van die omslag heeft iedereen verrast. Overal lopen de orderboeken vol, veel nieuwe EV-modellen zijn pas in 2023 of 2024 te krijgen. "Het ombouwen van deze industrie gaat wel een paar jaar duren", zegt Cooke, "maar de mentaliteitsverandering is immens. Vroeger moest je trekken en sleuren en vragen om aandacht, nu komen ze naar ons toe en willen ze alles weten. Het gaat nu echt gebeuren."||https://nos.nl/artikel/2444974-motor-town-detroit-bewijst-de-toekomst-is-elektrisch
2022-09-17||21-jarige man overleden bij steekincident Nijmegen, verdachte meldt zich|| In het centrum van Nijmegen is vanmiddag een 21-jarige man neergestoken. Hij werd in kritieke toestand naar het ziekenhuis gebracht, waar hij aan zijn verwondingen is overleden, meldt de politie. Het incident gebeurde rond 16.00 uur op Plein 1944, in het winkelgebied van de Gelderse stad. Op het politiebureau heeft zich korte tijd na het dodelijke steekincident een 17-jarige jongen gemeld. Hij is aangehouden op verdenking van betrokkenheid, zegt de politie. De toedracht van het steekincident is nog onduidelijk. De politie doet daar onderzoek naar. Het plein werd na het incident afgesloten voor sporenonderzoek. Ook cirkelde er enige tijd een politiehelikopter boven de stad. Volgens Omroep Gelderland trok de zaak veel bekijks van winkelend publiek.||https://nos.nl/artikel/2444970-21-jarige-man-overleden-bij-steekincident-nijmegen-verdachte-meldt-zich
2022-09-17||Hooligans botsen met Servische politie bij Pridemars in Belgrado || In de Servische hoofdstad Belgrado hebben zich vanmiddag ongeregeldheden voorgedaan rond de Pridemars. De oproerpolitie kwam in actie toen voetbalsupporters probeerden in de buurt te komen van de demonstratieve optocht voor lhbti-rechten. Ze riepen leuzen als "dood aan de homo's" en bekogelden de agenten met flitsgranaten, stenen en fakkels. Een eind verderop liepen de duizenden deelnemers aan de Pridemars een sterk ingekorte route van enkele honderden meters lang door de stad. De mars eindigde op een plein waar ze een concert konden bijwonen. Eerder deze week verbood de politie de mars vanwege het risico op confrontaties met ultrarechtse betogers. Maar de Servische premier Brnabic gaf daarna toch toestemming voor de optocht, het sluitstuk van de EuroPride, een week van bijeenkomsten en lezingen over genderthema's. Ze liet de deelnemers weten dat hun veiligheid in Belgrado was gewaarborgd. Onder de mensen die meeliepen was ook de Amerikaanse ambassadeur in Servië, die de afgelopen tijd druk heeft uitgeoefend op de Servische autoriteiten om de Pride door te laten gaan. Ook Europarlementariërs waren naar Belgrado gekomen voor het weeklange evenement. Voordat de hooligans zich roerden hadden andere anti-lhbti-activisten al geprobeerd door het politiekordon heen te breken. Ze gooiden met flessen naar de agenten. De politie meldt dat er 31 mensen zijn opgepakt. De organisatie achter de Pride koos Belgrado drie jaar geleden als gaststad voor de lhbti-manifestatie, in de hoop dat het een doorbraak zou kunnen forceren in het voor een deel conservatieve land, waar de orthodoxe kerk homoseksualiteit vaak veroordeelt, maar waar premier Brnabic openlijk lesbisch is. ||https://nos.nl/artikel/2444969-hooligans-botsen-met-servische-politie-bij-pridemars-in-belgrado
2022-09-17||Klimaatverandering dwingt Franse wijnboeren de bakens te verzetten|| Franse wijnboeren zijn driftig op zoek naar oplossingen nu de klimaatverandering geregeld hun oogst in gevaar brengt. Vorig jaar was er nog laat in het voorjaar flinke vorst. Complete wijngaarden bevroren: de oogst ging voor een groot deel verloren. Deze zomer is er een ongekende hittegolf. Druiven drogen soms al uit vóór ze rijp zijn. "Door de vorst ging vorig jaar 60 procent van onze oogst verloren. Mijn broer en ik hebben toen besloten: we gaan het anders aanpakken", vertelt wijnboer Arnaud Desfontaine, die samen met broer Xavier de leiding heeft op Château de Chamilly in de Bourgogne. "We zijn bier gaan maken. Een van onze wijnkelders hebben we omgebouwd tot bierbrouwerij. We kopen gerst en hop en maken daarvan ons eigen bier. Daarmee hebben we nu stabiele inkomsten. Bij wijn hangt alles af van het klimaat. In een slecht seizoen maak je weinig wijn en verdien je weinig. Bij bier heb je veel meer onder controle: je bepaalt veel meer zelf hoeveel je maakt." De broers Desfontaine zijn sinds vorig jaar dus wijnboer én bierbrouwer. "We produceren per jaar gemiddeld in een goed jaar zo'n 150.000 flessen wijn, en nu ook per jaar zo'n 150.000 flessen bier. Dat geeft ons economische zekerheid." Château de Chamilly is niet het enige wijnhuis dat de bakens verzet. Overal in Frankrijk zijn wijnboeren bezig met aanpassingen van hun bedrijfsvoering vanwege de klimaatverandering. De Franse druiven zijn namelijk lang niet allemaal bestand tegen weersextremen. En de wijn zelf verandert van smaak door de stijgende temperaturen. Dus de opdracht is: hoe en waar kan je goede Franse wijn blijven maken? Het relatief koude Normandië wordt nu al het nieuwe El Dorado voor wijnboeren genoemd. De lokale autoriteiten steunen er sinds dit jaar nieuwkomers die druiven willen planten. Beroemde Franse champagnehuizen als Vranken-Pommery en Taittinger maken zelfs al een paar jaar jaren 'bubbelwijn' in Engeland. Die mag natuurlijk geen Champagne heten, want die merknaam is beschermd. "Rond Bordeaux wordt nu geëxperimenteerd met nieuwe druivensoorten, zoals de Touriga Nacional uit Portugal", vertelt Kees van Leeuwen, een prominente Nederlandse onderzoeker aan de Landbouwuniversiteit van Bordeaux. Die nieuwe druiven zijn beter bestand tegen de hitte. "Dat is echt een enorme verandering voor Frankrijk. De strenge regels moeten allemaal worden aangepast. En de consument die altijd Chardonnay kocht, kan soms maar moeilijk accepteren dat een Chardonnay-druif in een warmer klimaat niet meer de beste optie is." Dat merken ze ook in de Bourgogne. Daar wordt geëxperimenteerd met een oude Chardonnay-druivensoort, die al jaren niet meer werd gebruikt. "Die druif groeide eigenlijk te laat in het seizoen en was te zuur. Maar dat is nu juist goed, met de stijgende temperaturen", vertelt Matthieu Mangenot van de Federatie van Wijnboeren in de Bourgogne, de BIVB. Als de druif pas later groeit, is ze namelijk minder kwetsbaar voor vorst in het voorjaar. En de zuurgraad van die 'oude' druif compenseert juist de huidige hoge temperaturen nu: méér zon zorgt namelijk voor meer suiker in druiven, wat leidt tot een (te) hoog alcoholpercentage. De Fransen krijgen wel de kritiek dat ze langzaam zijn met hun aanpassingen. In 2012 startte een groot wetenschappelijk onderzoeksproject over wijn en klimaat, dat met aanbevelingen kwam over bijvoorbeeld bodem- en watergebruik, druivensoorten en wijninnovaties. Pas in 2021 werden de eindresultaten en een 'landelijke strategie' gepresenteerd aan de regering. "Franse wijnboeren zijn er wel degelijk mee bezig", zegt wetenschapper Kees van Leeuwen. "Want ze willen natuurlijk goede wijn blijven produceren in een warmer en droger klimaat." Ook de branchevereniging in de Bourgogne bestrijdt dat er laksheid heerst. "Door alle strenge regels rond Franse wijn en rond de AOC's, de appelations, gaan de veranderingen misschien wat traag, ja", aldus Matthieu Mangenot. "Toch zie je door alle initiatieven die er zijn, dat het bewustzijn er is: wijnboeren snappen dat er iets moet veranderen."||https://nos.nl/artikel/2444960-klimaatverandering-dwingt-franse-wijnboeren-de-bakens-te-verzetten
2022-09-17||Voedselbank verruimt de norm voor afhalen hulppakketten vanwege inflatie|| Voedselbanken verruimen de norm voor het verkrijgen van een voedselpakket. Dat heeft de koepelorganisatie Voedselbanken Nederland vanmiddag besloten. Met de maatregel wordt ingespeeld op de stijgende kosten van levensonderhoud, waardoor meer huishoudens in geldproblemen komen. Voedselbanken kijken naar de inkomsten van huishoudens en de hoogte van de vaste lasten. Het bedrag dat na aftrek van de vaste lasten overblijft voor onder meer voeding en kleding bepaalt of iemand wel of niet in aanmerking komt voor voedselpakketten. Nu is het bijvoorbeeld nog zo dat een alleenstaande ouder met twee kinderen die na aftrek van de vaste lasten minder dan 450 euro overhoudt, welkom is bij de Voedselbank. Dat bedrag wordt opgetrokken naar 520 euro. Voor een alleenstaande gaat het normbedrag van 250 naar 300 euro. De nieuwe richtlijn gaat per direct in. Normaal gesproken wordt het bedrag op 1 januari aangepast. Maar de voedselbanken hebben besloten de aanpassing eerder door te voeren vanwege de hoge inflatie. Lage en lage middeninkomens dreigen daardoor niet meer rond te kunnen komen. De voedselbanken gaan ervan uit dat meer mensen zich melden voor een voedselpakket, onder wie ook steeds meer werkende mensen en tweeverdieners. Punt van zorg is dat er minder voedingsmiddelen worden gedoneerd aan de voedselbanken. Een van de oorzaken is dat supermarkten zelf meer acties organiseren om verspilling tegen te gaan. "Pakketten worden al kleiner. Van gemiddeld 40 producten naar 35 á 30 in een pakket", lichtte de coördinator van voedselbank West-Friesland afgelopen week toe.||https://nos.nl/artikel/2444954-voedselbank-verruimt-de-norm-voor-afhalen-hulppakketten-vanwege-inflatie
2022-09-17||SP-protest trekt 2000 mensen: 'als het aan Rutte ligt, zitten we hele winter in skipak'|| Het PrinsjesdagProtest in Den Haag heeft naar schatting zo'n tweeduizend mensen op de been gebracht. De SP organiseerde de actie in de aanloop van Prinsjesdag, aanstaande dinsdag, om te pleiten voor een noodplan tegen de snel stijgende kosten. Veel demonstranten droegen rode SP-vlaggen. Ze verzamelden zich op de Koekamp, bij het Malieveld. Daar sprak onder anderen SP-leider Marijnissen hen toe. Zij zei dat het kabinet de bestaanszekerheid van mensen op het spel zet door niet of nauwelijks iets te doen voor mensen die hun rekeningen niet meer kunnen betalen, terwijl grote bedrijven "historische winsten" maken. Marijnissen wil dat er prijsgrens komt voor de energierekening. Over dat punt is het kabinet in onderhandeling met de energiebedrijven. Maar volgens haar gaat een pricecap alleen niet ver genoeg en moeten energiebedrijven genationaliseerd worden. Ze sprak op het podium met verschillende SP'ers. Raymond zei dat als het aan premier Rutte ligt, we de hele winter in een skipak moeten zitten: De betogers, die uit het hele land kwamen, liepen achter een groot spandoek met de tekst 'Nu is het genoeg!' door de stad. Ze droegen bordjes bij zich met teksten als 'Wij willen een betrouwbare overheid'. De PVV gaf vandaag ook een reactie op de uitgelekte Prinsjesdagplannen. Partijleider Wilders vindt ook dat er te weinig aan koopkrachtondersteuning wordt gedaan. "Als het nog komt, is het waarschijnlijk te weinig en zeker te laat." "Ze maken van de middenklasse de nieuwe onderklasse", vindt Wilders. "Ondertussen staan de grenzen wagenwijd open, wordt Nederland overspoeld met gelukzoekers en worden de boeren getergd en weggepest. Dit kabinet is slecht voor Nederland en uitgeregeerd, wegwezen dus!"||https://nos.nl/artikel/2444950-sp-protest-trekt-2000-mensen-als-het-aan-rutte-ligt-zitten-we-hele-winter-in-skipak
2022-09-17||Aboriginal bevolking rouwt niet; Elizabeth 'boegbeeld van onderdrukking' || Wie zich baseert op de Australische media trekt de conclusie dat de hele bevolking in diepe rouw is vanwege de dood van koningin Elizabeth II. In alle kranten, op televisiezenders en op de radio wordt het nieuws rond de dood van het staatshoofd minutieus bijgehouden. De regering van premier Albanese laat weinig ruimte voor een kritische discussie over de monarchie. Op straat en op sociale media is men minder koningsgezind. Vooral de Aboriginal bevolking rouwt niet om de dood van het staatshoofd. Deze groep heeft een complexe relatie met het koningshuis. Sommige Aboriginal inwoners koesteren warme herinneringen aan Elizabeth, voor anderen is ze de belichaming van het Britse imperialisme dat hen van hun land beroofde. Het feit dat ook de Aboriginal vlag halfstok ging, gaat veel mensen te ver. "Je kunt niet van Aboriginal mensen verwachten dat we het leven van de koningin vieren en dat we verdrietig zijn, zegt Sandy O'Sullivan, hoogleraar Inheemse Studies aan Macquarie Universiteit in Sydney. Hoewel de Britse Kroon net als het Nederlandse koningshuis niet verantwoordelijk is voor het regeringsbeleid, vindt O'Sullivan toch dat de koningin een persoonlijke en actieve rol in een onderdrukkend systeem had. "Onder haar toezicht zijn verschrikkelijke misdaden gepleegd tegen de inheemse bevolking van dit land. De koningin is niet alleen een boegbeeld of slechts een toeschouwer van kolonisatie en onderdrukking, ze heeft actief het systeem in stand gehouden." O'Sullivan stamt af van de oorspronkelijke bewoners van de Wiradjuri-stam. Het klakkeloos accepteren van koning Charles III stelt O'Sullivan ter discussie. "Dit gaat niet om de dood van één persoon. Het gaat om haar functie, de rol die ze vervulde. En die plek is meteen overgenomen door een ander." Australië heeft een bloedige koloniale geschiedenis. Sinds de komst van de Britten, ruim 230 jaar geleden, zijn inheemse mensen uitgemoord, achtergesteld en onderdrukt. De kolonisten besloten dat Australië 'terra nullius' was: land van niemand. Daarom werd er geen verdrag gesloten met de oorspronkelijke bevolking. Ook nu nog is deze bevolkingsgroep kwetsbaar. Tot in de jaren zeventig was er sprake van een bewust racistisch overheidsbeleid. De 'White Australia Policy' was erop gericht het land een zo wit en westers mogelijke identiteit te geven. Uit naam van dit beleid zijn circa honderdduizend Aboriginal kinderen tussen 1910 en 1970 bij hun ouders weggehaald en in tehuizen of bij witte gezinnen geplaatst. De kinderen gingen de geschiedenis in als de 'gestolen generaties'. In 2008 bood de toenmalige premier Kevin Rudd formeel zijn excuses aan voor het leed dat de oorspronkelijke bevolking is aangedaan. "Maar de koningin heeft nooit excuses gemaakt. Ze heeft nooit toegegeven dat haar rijk over onze rug is gebouwd", zegt O'Sullivan. De kritiek op Twitter kwam O'Sullivan duur te staan. "Ik ben geschrokken van de duizenden racistische en haatdragende reacties. Ik heb doods- en verkrachtingsbedreigingen gekregen." Op sociale media zijn meer anti-monarchistische geluiden te horen, al worden critici al gauw neergezet als 'respectloos'. Adam Bandt, leider van de groene partij Australian Greens, schreef op Twitter dat Australië vooruit moet kijken. "Eerst moet er een verdrag komen met de Aboriginal bevolking, en dan moeten we een republiek worden." Hij werd bedolven onder kritiek. Premier Albanese, die zich afgelopen jaren juist uitsprak als voorstander van een republiek, zegt dat het "nu niet het moment is om politiek te bedrijven". Komende donderdag is een nationale vrije dag in Australië ter nagedachtenis aan de koningin. Dan wordt ook een minuut stilte gehouden. "Het Britse rijk verklaarde de oorlog aan de oorspronkelijke bevolking van dit land. Dat leidde tot enorme bloedbaden. En je wil dat ik nu een minuut stil ben voor de kroon?", schrijft Bandts Aboriginal partijgenoot Lidia Thorpe in een opiniestuk in Guardian Australia. In Nieuw-Zeeland is de wens om de monarchie af te schaffen veel minder prominent. Dat komt deels doordat de oorspronkelijke bevolking al in 1840 een verdrag sloot met de Britten. In 1995 bood koningin Elizabeth haar excuses aan voor het onrecht dat de Maori bevolking door het kolonialisme is aangedaan. Ook volgde er een herstelbetaling van ruim honderd miljoen euro.||https://nos.nl/artikel/2444940-aboriginal-bevolking-rouwt-niet-elizabeth-boegbeeld-van-onderdrukking
2022-09-17||Steekpartij en auto-ongeluk in Nunspeet, twee minderjarigen aangehouden|| De politie onderzoekt het verband tussen een steekpartij en een auto-ongeluk gisteravond in Nunspeet. Bij de steekpartij vielen drie gewonden. Twee verdachten van 17 jaar, die niet zijn gewond zijn geraakt, zijn aangehouden. Agenten kregen een melding van de steekpartij rond 21.30 uur, meldt een woordvoerder van de politie. De drie gewonden zijn met steekwonden naar het ziekenhuis gebracht. Twee van hen zijn 17 jaar, de oudste is 20. Omstanders hielpen de politie met het verlenen van eerste hulp, omdat het oudste slachtoffer er slecht aan toe was. Het is niet duidelijk hoe het nu met de slachtoffers gaat. De twee verdachten meldden zich na de steekpartij bij de politie. Zij zitten nog vast. De vijf betrokkenen kenden elkaar, zegt een woordvoerder van de politie tegen Omroep Gelderland. Rond het moment van de steekpartij was er ook een eenzijdig auto-ongeluk op de Nijverheidsweg in Nunspeet. Drie van de vier inzittenden raakten gewond toen de auto waarin ze zaten tegen een boom botste. De slachtoffers zijn naar het ziekenhuis gebracht. Behalve de auto die van de weg schoot, raakten ook drie geparkeerde auto's zwaar beschadigd. De politie onderzoekt de gebeurtenissen en wil ook weten of er een verband is tussen de twee incidenten. Getuigen worden gevraagd zich te melden.||https://nos.nl/artikel/2444936-steekpartij-en-auto-ongeluk-in-nunspeet-twee-minderjarigen-aangehouden
2022-09-17||Negentien schoolkinderen in bak pick-uptruck dood bij ongeluk Zuid-Afrika|| Bij een verkeersongeluk in de Zuid-Afrikaanse provincie KwaZulu-Natal zijn negentien schoolkinderen en twee volwassenen omgekomen. De scholieren, in leeftijd variërend van vijf tot twaalf jaar, zaten in de open bak van een pick-uptruck, toen het voertuig in botsing kwam met een vrachtwagen. Op foto's is te zien dat er vrijwel niets meer over is van de pick-uptruck. De kinderen waren onderweg van school naar huis. Vervoer in een open laadbak, ofwel 'bakkie', zoals het lokaal wordt genoemd, is goedkoop en populair. De waarnemend premier van KwaZulu-Natal heeft de nabestaanden van de slachtoffers gecondoleerd en een onderzoek aangekondigd naar de oorzaak van dit "traumatiserende ongeluk", meldt de Zuid-Afrikaanse nieuwssite Independent Online.||https://nos.nl/artikel/2444933-negentien-schoolkinderen-in-bak-pick-uptruck-dood-bij-ongeluk-zuid-afrika
2022-09-17||Nederlandse vrouw (28) op Mallorca overleden na val uit raam|| Een Nederlandse vrouw (28) is op Mallorca overleden nadat zij uit het raam van een hotel was gevallen. Dat schrijven Spaanse media. De hulpdiensten kregen gisteren rond 17.30 uur het bericht dat bij een hotel bij Playa de Palma een jonge vrouw was gevallen en bewusteloos op de grond lag. Meerdere ambulances en politie kwamen naar de plek van het ongeval. De hulpdiensten probeerden nog om de vrouw te reanimeren, maar dat was tevergeefs. Lokale media schrijven dat ze op Mallorca op vakantie was met haar Deense vriend. De politie doet onderzoek naar de oorzaak van het dodelijke ongeval.||https://nos.nl/artikel/2444930-nederlandse-vrouw-28-op-mallorca-overleden-na-val-uit-raam
2022-09-17||Rusland worstelt in Oekraïne, nemen daardoor conflicten in buurlanden toe?|| Nu Rusland steeds meer wordt teruggedrongen in Oekraïne, en de structurele zwaktes van het Russische leger aan het licht komen, gaat het rommelen in andere voormalige delen van de Sovjet-Unie. Armenië en Azerbeidzjan zijn al sinds de zomer weer in conflict over de enclave Nagorno-Karabach, en die strijd escaleerde afgelopen week: Azerbeidzjan bestookte ook Armenië zelf, waarbij aan beide zijden tientallen mensen om het leven kwamen. Ook een grensconflict tussen Tadzjikistan en Kirgizië is opgelaaid, en ook daar met doden tot gevolg. Leiden de problemen van het Russische leger in Oekraïne er nu toe dat buurlanden hun kans zien om oude rekeningen te vereffenen? "Dat gaat wat ver, zoiets kun je niet zeggen als je niet zelf daar bent om er onderzoek naar te doen", reageert Artemy Kalinovsky, universitair docent Oost-Europese Studies en kenner van Centraal-Azië en de voormalige Sovjet-Unie. "Maar het begint wel te lijken op een patroon. Het is als met klimaatverandering: het is moeilijk om één beslissend moment aan te wijzen, maar het gaat wel een bepaalde kant op." Tot een paar jaar geleden was Rusland er niet happig op om zich te mengen in conflicten in de buurlanden, vertelt Kalinovsky, maar het land begon juist zijn rol als regionale conflict-oplosser serieuzer te nemen. "In januari, vlak voor de inval in Oekraïne, heeft Rusland nog opgetreden in Kazachstan, toen de regering daar onder vuur lag. En zo'n twee jaar geleden hebben Armenië en Azerbeidzjan vrede gesloten onder druk van Rusland, en toen heeft Rusland ook vredestroepen naar het gebied gestuurd." Nu is Rusland militair totaal in beslag genomen door de oorlog in Oekraïne, zegt Kalinovsky. "Je merkt dat ze afgeleid zijn. Dat wil niet direct zeggen dat andere landen nu hun kans grijpen om nieuw gebied te veroveren: wat je nu in de buurlanden ziet zijn lokale conflicten, die waren anders waarschijnlijk ook wel ontstaan. Maar ze worden niet meer in de kiem gesmoord door Rusland, wat anders mogelijk wel zou gebeuren. En wie weet zijn er ook wel regeringsleiders die nu even kijken hoe ver ze kunnen gaan: 'stel dat we dit nog een keer willen doen, waar komen we mee weg?'" Wat hoe dan ook niet meer serieus te nemen is, zegt Kalinovsky, is het militaire bondgenootschap CSTO, de Organisatie voor het Verdrag inzake Collectieve Veiligheid, waarvan Rusland en vijf andere voormalige Sovjet-landen deel uitmaken. Twee daarvan, Kirgizië en Tadzjikistan, zijn nu dus onderling in conflict. Armenië riep afgelopen week de hulp in van het bondgenootschap, toen het aangevallen werd door Azerbeidzjan. Maar er kwam geen hulp, ook niet van initiatiefnemer en regionale grootmacht Rusland. Kalinovsky: "De CSTO is nooit heel serieus genomen, maar het was wel de vlag waaronder Rusland afgelopen winter nog heeft ingegrepen in Kazachstan." Er komt nog een regionaal conflict aan, vermoedt Kalinovsky: "In Georgië gaan nu stemmen op om een referendum te organiseren, over de vraag of de met hulp van Rusland afgescheiden republieken Zuid-Ossetië en Abchazië terugveroverd moeten worden. Ik denk dat je de komende tijd steeds meer binnenlandse druk zult zien om zo'n referendum te houden." Hij noemt het interessant om te zien hoe de VS en de Europese Unie gaan reageren op conflicten die de komende tijd zullen ontstaan. "Aan de ene kant willen zij geen groter conflict zien ontstaan in de voormalige Sovjet-Unie. Maar het zou natuurlijk wel een goede manier zijn om Rusland te verzwakken."||https://nos.nl/artikel/2444925-rusland-worstelt-in-oekraine-nemen-daardoor-conflicten-in-buurlanden-toe
2022-09-17||Verrassingsbezoek koning Charles en prins William aan kilometerslange rij|| De Britse koning Charles en zijn oudste zoon, prins William, hebben een verrassingsbezoek gebracht aan de kilometerslange rij voor de kist van koningin Elizabeth. Veel mensen stonden al vele uren in de rij om langs de kist in Westminster Hall te lopen en afscheid te nemen van de koningin. De menigte begroette de twee royals met applaus en gejuich: De koning en de prins spraken met mensen in de rij en schudden handen. "Ik hoop dat je niet al te bevroren bent", zei de koning tegen een van de duizenden wachtenden. Een beveiliger riep mensen op de telefoon weg te doen, "handen te schudden en te genieten van het moment". Na korte tijd ging de koning per auto weer weg, maar prins William bleef nog wat langer om met mensen te spreken. Mensen in de rij zeiden dat ze in die rij vrienden voor het leven hebben gemaakt. Een vrouw vertelde de prins dat ze "blij was te wachten". De wachttijd liep vandaag op tot 16 uur. Afgelopen nacht deelden vrijwilligers dekens en thee uit, omdat de temperatuur daalde tot 6 graden. Ook de Nederlander Clemens Bouwens, die ondernemer in de uitvaartbranche, stond in de rij. Hij liep sinds 02.00 uur (lokale tijd) vannacht mee en kon rond 15.30 uur (lokale tijd) naar binnen. In de tussentijd sprak hij ook kort met de koning en de prins. "Het is heel indrukwekkend om hier te zijn", zegt hij. "Het is ongelofelijk om mee te maken hoe het land omgaat met het verlies van de koningin en moeder van de natie." Bouwens is de koningin een keer tegengekomen bij de uitvaart van de Belgische koning Boudewijn. "Dat maakte zo'n indruk. Het is een vrouw met een enorme statuur in de wereld. Dat ze op zo'n hoge leeftijd nog betrokken was bij alles wat ze deed en bij het Gemenebest, dat is onvoorstelbaar." Bouwens is zeer te spreken over de Britse aanpak. "De sfeer is heel gemoedelijk en heel gedisciplineerd. Er zijn heel veel mensen die de route begeleiden en daar houden mensen zich aan. Er is heel veel rust, heel veel respect. En iedereen heeft zoiets: we willen als respect naar de koningin in de rij staan." Dat alles is geregeld, zoals watertappunten en zelfs geestelijke ondersteuning, vindt Bouwens goed geregeld. "Dit is jarenlang voorbereid, tot in de puntjes." Dat er geduld nodig is om de kist te zien, is voor de Amsterdammer geen probleem. "Er gebeurt zoveel. Ik geloof dat we twintig kilometer hebben gelopen. Je ziet heel veel plekken in de stad die je anders niet zou zien." Vanavond zal prins William met de zeven andere kleinkinderen van Elizabeth een kwartier bij de kist in Westminster Hall staan. Zowel William als prins Harry zal in militair uniform komen, zoals koning Charles heeft gevraagd.||https://nos.nl/collectie/13914/artikel/2444924-verrassingsbezoek-koning-charles-en-prins-william-aan-kilometerslange-rij
2022-09-17||Operatie Market Garden herdacht op regenachtige Ginkelse Heide|| Op de Ginkelse Heide bij Ede is de bevrijdingsoperatie Market Garden herdacht. Na twee jaar met een uitgeklede herdenking werd vandaag, ondanks de regen, uitgebreid stilgestaan bij de operatie. De herdenking begon met de luchtlandingen. Een van de landingen, de vrije val van het pathfinder-peloton van de Luchtmobiele Brigade, ging niet door vanwege de harde wind, meldt Omroep Gelderland. Een massale dropping, met 250 parachutisten, ging gedeeltelijk door. De parachutisten sprongen uit vliegtuigen om de Slag om Arnhem uit 1944 te herdenken. Toen sprongen in vijftien minuten tijd bijna 2000 parachutisten. Na de luchtlandingen hielden burgemeester Verhulst van Ede en vertegenwoordigers van verschillende Airborne-organisaties toespraken. Kijk hier de luchtlandingen terug: Market Garden was een riskant plan van de geallieerden voor de bevrijding van het oosten van Nederland, om daarna snel te kunnen doorstoten naar het Ruhrgebied en uiteindelijk zelfs de Duitse hoofdstad Berlijn. Daartoe landden duizenden parachutisten ver achter de Duitse linies op de Ginkelse Heide. Zij moesten de bruggen over de Maas, Waal en Rijn heroveren op de Duitsers. Tegelijkertijd zouden de Britten vanuit het zuiden oprukken. Het plan mislukte, vooral doordat de Duitse tegenstand veel groter was dan aanvankelijk ingeschat. Ook de communicatie tussen de verschillende geallieerde troepen was slecht. De bevolking van Arnhem en Oosterbeek kwam klem te zitten tussen de strijdende partijen. Bekijk hier een terugblik op de gebeurtenissen in 1944:||https://nos.nl/artikel/2444921-operatie-market-garden-herdacht-op-regenachtige-ginkelse-heide
2022-09-17||Zeker 17 doden door aardverschuivingen in Nepal|| In Nepal zijn zeker zeventien doden gevallen door aardverschuivingen, die zijn veroorzaakt door zware regenval. Ook zijn zeven mensen gewond geraakt, melden functionarissen in het Aziatische land aan het Duitse persbureau DPA. De slachtoffers komen uit drie plaatsen in het gebied Achham, in het westen van het land. Zeker zes mensen worden nog vermist. Naar hen wordt gezocht. Op beelden in lokale media is te zien dat reddingswerkers met hun blote handen zoeken naar overlevenden. Sinds het begin van het reddingswerk, vanochtend, zijn elf mensen gered. Drie van hen moesten vanwege zware verwondingen naar het ziekenhuis. Ook elders in het westen van Nepal is sprake van overstromingen. Het Rode Kruis deelt daar voedsel en water uit. Overstromingen en aardverschuivingen komen in Nepal geregeld voor door het bergachtige terrein. Vooral in het jaarlijkse moessonseizoen, tussen juni en september, is dat het geval.||https://nos.nl/artikel/2444919-zeker-17-doden-door-aardverschuivingen-in-nepal
2022-09-17||Vrouw doodgestoken in Haarlem, man aangehouden|| In Haarlem is een vrouw om het leven gekomen bij een steekincident. Een man is aangehouden, meldt de politie. De politie kreeg vanochtend een melding over een steekincident in een woning aan de W.F. Hermansstraat. Binnen vonden agenten een gewonde vrouw, meldt NH Nieuws. Ondanks inzet van hulpdiensten overleed de vrouw aan haar verwondingen. Hoe de politie de aangehouden man op het spoor is gekomen, kan een woordvoerder niet zeggen. Ook is niet duidelijk of de verdachte en het slachtoffer elkaar kenden. De politie doet onderzoek en roept getuigen op zich te melden.||https://nos.nl/artikel/2444917-vrouw-doodgestoken-in-haarlem-man-aangehouden
2022-09-17||Inwoners Cherson wachten op bevrijding, maar vrezen de weg ernaartoe|| Met hoge verwachtingen lanceerde Oekraïne eind augustus een offensief in de regio Cherson, die door Rusland wordt bezet. Na zo'n tweeënhalve week zijn enkele dorpen bevrijd, maar de cruciale havenstad zelf is nog buiten handbereik. Terwijl Rusland versterkingen naar Cherson stuurde, wist Oekraïne elders, in de regio Charkov, wel duizenden vierkante kilometers te heroveren. Wat merken inwoners van Cherson van het Oekraïense tegenoffensief? "Hier in de stad lijkt het alsof er niets is veranderd", zegt Serhii, die om veiligheidsredenen niet bij zijn volledige naam wordt genoemd. "De Russische militairen zijn nog overal. Ze komen wel wat nerveus over, maar dat zijn ze al maanden." Sinds de Russische overname van de stad zijn Russische militairen en collaborateurs doelwit van aanslagen door Oekraïense partizanen. "Ze zijn daarom op hun hoede." Oleg (niet zijn echte naam) is doodsbang, vertelt hij via Telegram. "We weten gewoon niet wat er gaat gebeuren en hoe de Russen ons gaan behandelen. Ze gedragen zich roekeloos en zijn heel gevaarlijk." Het is voor inwoners van bezette gebieden vanwege mogelijke represailles riskant om met westerse journalisten te praten. In vergelijking met eerdere artikelen over het leven in bezet gebied lijken steeds minder mensen bereid dat risico te nemen. Sommigen hebben vanwege hun veiligheid zelfs het contact met familie in vrije delen van Oekraïne verbroken, blijkt uit gesprekken met gevluchte inwoners, die hun naasten voorlopig niet kunnen spreken. "Mensen vrezen dat Russische militairen 'Boetsja' en 'Irpin' gaan herhalen als ze zich terugtrekken", zegt Serhii, verwijzend naar het willekeurig doodschieten van burgers uit mogelijke wraak voor het verlies van de gebieden. "Onze stad is vele malen groter, dus ik hoop dat zoiets hier niet zal gebeuren. Ik ben ook bang voor wat er na bevrijding zal gebeuren: waarschijnlijk schieten ze dan op afstand onze stad kapot, zoals ze met Mykolajiv en Charkov hebben gedaan." Het Oekraïense offensief heeft de 'russificatie' van de regio een halt toegeroepen. De voorbereidingen voor een referendum over aansluiting bij Rusland zijn stopgezet. Volgens de stadsbewoners ontbrak het de bezettingsautoriteiten aan medewerking bij de bevolking. "Er werden tegen betaling Russische paspoorten uitgedeeld. Ook werden er pro-Russische kranten gedrukt, maar die werden gewoon weggegooid", zegt Serhii. Verspreid door de stad zijn pro-Russische billboards en posters opgehangen. Aanvankelijk werden ze vernield of met verf overgoten, blijkt uit beelden op sociale media. "Maar inmiddels zijn het er te veel, en mensen durven het niet meer." Zo zien de billboards eruit: De Russen doen weinig moeite om in de smaak te vallen bij de bevolking, zegt Serhii. "Ze zeggen tegen ons dat ze ons haten en dat we geen mensen zijn. Even geleden werden de troepen met een Z-symbool vervangen door militairen met een V-embleem en die zijn nog bruter." Ook zijn er volgens hem leden van de brigade van de Tsjetsjeense leider Kadyrov naar de stad verplaatst. "Voor afschrikking en om erop toe te zien dat de Russische militairen niet vertrekken." De Nederlander Leo de Lange woonde in Cherson, maar ontvluchtte de stad deze zomer. Hij hoort hoopvolle berichten van kennissen in de stad. "De afgelopen dagen is er geen kogel meer afgevuurd, voor het eerst sinds het offensief is begonnen." Dat duidt er volgens hem op dat er wordt onderhandeld tussen de strijdende partijen. "Zo kunnen de Russen zich terugtrekken zonder onder vuur te komen." Een woordvoerder van het Oekraïense leger zei maandag dat "sommige Russische troepen" in de regio Cherson onderhandelen over overgave. Bewijzen daarvoor werden niet geleverd. Analisten wezen erop dat het mogelijk om psychologische oorlogsvoering gaat, om andere Russische troepen te demotiveren. Nieuwsuur sprak onlangs met een lid van het ondergronds verzet van Cherson, blogger Konstantin Ryzjenko: Het dagelijks leven wordt lastiger, vanwege een gebrek aan voedsel. Het Oekraïense leger heeft de bruggen over de rivier de Dnjepr verwoest, waardoor de Russische troepen 'vast' zitten op de westoever, maar daardoor is de toevoer van levensmiddelen naar de stad ook flink bemoeilijkt. "Inwoners waren daar wel op voorbereid, dus ik denk dat de Russen daar meer last van hebben", zegt De Lange. De Oekraïense strijdkrachten hebben in het recente offensief nog geen grote stad als Cherson heroverd. Toch heeft inwoner Serhii vertrouwen in de manier waarop de stad heroverd zal worden. "Oekraïne valt heel gericht aan. We hebben hier al een aantal aanvallen in de buurt gehad, maar steeds precies op een gebouw waar Russen zaten", zegt hij trots. Of dat voldoende is voor herovering? "Wie weet."||https://nos.nl/artikel/2444914-inwoners-cherson-wachten-op-bevrijding-maar-vrezen-de-weg-ernaartoe
2022-09-17||'Bescherming Amalia en Rutte opgeschroefd, aanwijzingen voor aanslagplannen'|| De veiligheidsmaatregelen rondom prinses Amalia en premier Rutte zijn aanzienlijk opgeschroefd, meldt De Telegraaf. De twee zouden voorkomen in communicatie van de georganiseerde misdaad, die mogelijk wijst op plannen voor een aanslag of ontvoering. In afwachting van verder onderzoek woont prinses Amalia niet in haar studentenhuis in Amsterdam, schrijft de krant. De Rijksvoorlichtingsdienst zegt in een reactie tegen de NOS dat er nooit mededelingen worden gedaan over de beveiliging van personen en dat premier Rutte er dus ook niet op gaat reageren. Ook de politie en het Openbaar Ministerie doen geen uitlatingen over de kwestie. Volgens het dagblad heeft justitie ook zorgen over contact tussen Ridouan Taghi en Mohammed B, die tot levenslang is veroordeeld voor de moord op Theo van Gogh in 2004. De twee mannen sturen elkaar brieven, bevestigt Taghi's detentieadvocaat Thomas van der Horst. Volgens De Telegraaf staan ze vol met verzen uit de Koran. Van B. is bekend dat hij al eerder brieven met Koranteksten aan medegedetineerden schreef. Justitie zou zich al langere tijd over de brieven van Taghi en B. buigen, maar niet weten of ze puur religieus zijn, of dat het versleutelde berichten betreft. Taghi betwist "deze verdachtmakingen", reageert advocaat Van der Horst. De EBI, waar zijn cliënt vastzit, ziet volgens hem streng toe op de post. Als sprake zou zijn van geheime boodschappen, zou de EBI de verzending van de brieven weigeren, aldus Van der Horst. "Brieven van of aan B. zijn niet geweigerd." Bovendien is het contact tussen de twee mannen volgens Van der Horst niet intensief. "Het aantal brieven in ruim één jaar is op twee handen te tellen, waarvan slechts vier van mijn cliënt." Mohammed B. en Taghi kennen elkaar uit de Extra Beveiligde Inrichting in Vught, waar B. bijvoorbeeld voor Taghi kookte. Volgens Taghi's detentieadvocaat Van der Horst betekent dat echter niet dat sprake was van contact. De twee verbleven weliswaar op dezelfde afdeling, maar mochten volgens de advocaat nooit in dezelfde ruimte zijn. Taghi mocht sowieso niet meedoen aan gemeenschappelijke activiteiten, omdat hij in isolatie zat, zegt zijn detentieadvocaat. Als B. voor Taghi kookte, bracht gevangenispersoneel de maaltijd naar Taghi toe, legt hij uit. In september 2021 werd B. overgeplaatst naar de terrorismeafdeling van De Schie in Rotterdam. Daarna zou de briefwisseling zijn gestart. Opsporingsinstanties zijn bang voor het scenario dat Taghi steun zoekt bij Mohammed B. Een bron dicht bij het onderzoek zegt tegen De Telegraaf: "Wat beide mannen bindt: haat tegen de overheid." VVD-Kamerlid Ulysse Ellian zegt in een reactie tegen de NOS dat hij zich zorgen maakt over de intensieve contacten tussen Mohammed B. en Ridouan T. "Dit is echt iets om bezorgd over te zijn. We moeten alles proberen om het contact onmogelijk te maken." Minister Weerwind (Rechtsbescherming) laat weten dat het kabinet alles op alles zet in de strijd tegen de georganiseerde misdaad. Alle communicatie uit de EBI wordt volgens de minister gelezen, vertaald en geanalyseerd. "Niet alleen door de Dienst Justitiële Inrichtingen, maar ook door andere experts uit de veiligheidsketen." Daarnaast wordt communicatie tegengehouden "als dat juridisch kan". Volgens Weerwind hebben we te maken met een "buitencategorie zware criminelen uit de georganiseerde misdaad, wat vraagt om een ander wettelijk kader voor detentie en toezicht dan waar we tot nu toe mee werken". Daarom komt hij op korte termijn met een voorstel voor meer toezichtmaatregelen en "indien noodzakelijk aangescherpte wetgeving".||https://nos.nl/artikel/2444910-bescherming-amalia-en-rutte-opgeschroefd-aanwijzingen-voor-aanslagplannen
2022-09-17||Man (42) overleden na aanhouding in Rhoon || Een 42-jarige man die vorige week door de politie werd aangehouden in de Zuid-Hollandse plaats Rhoon is overleden. Dat meldt het Openbaar Ministerie. De man werd vorige week donderdag door de politie gearresteerd omdat hij ruzie maakte en agressief was. Hij was volgens de politie dusdanig agressief en onhandelbaar dat hij getaserd werd. Dat had geen effect. Een politiehond beet de man in zijn been en daarop kon hij worden aangehouden. De man werd overgebracht naar het ziekenhuis, waar hij onwel werd. Gisteravond overleed hij. De Rijksrecherche is onder leiding van het OM begonnen met een onderzoek naar de zaak. Eind vorig maand overleed in het Twentse Borne ook een arrestant. Dat gebeurde tijdens een rit naar het politiebureau. Hij was aangehouden omdat hij onder invloed van verdovende middelen zou zijn geweest. Op beelden is zichtbaar hoe de man ogenschijnlijk bewusteloos uit de auto wordt gehaald en een van de agenten zijn knie twee keer op de borst van de man lijkt te zetten.||https://nos.nl/artikel/2444909-man-42-overleden-na-aanhouding-in-rhoon
2022-09-17||Iraanse vrouw sterft na arrestatie door religieuze politie|| In Iran zijn protesten uitgebroken na de dood van een jonge vrouw. De 22-jarige Mahsa Amini werd begin deze week opgepakt door de religieuze politie, omdat ze zich niet zou hebben gehouden aan de Iraanse regels die voorschrijven dat een vrouw haar hoofd moet bedekken. Volgens ooggetuigen werd de vrouw na haar arrestatie in een politiebusje mishandeld. De politie spreekt dat tegen en stelt dat de vrouw een hartaanval kreeg toen ze naar het politiebureau zou worden vervoerd om "opgevoed" te worden. Ze werd vervolgens naar het ziekenhuis gebracht, waar ze in een coma belandde en overleed. De Iraanse politie heeft deze beelden vrijgegeven van het incident, waarop te zien is hoe de vrouw in elkaar zakt in het politiebureau: Er is een onderzoek ingesteld naar Amini's dood. Haar familie zegt dat ze geen gezondheidsproblemen had. Bij de uitvaart van de vrouw werd gedemonstreerd, zo blijkt uit video's op sociale media. Er werden anti-regeringsleuzen gescandeerd en sommige betogers schreeuwden 'Dood aan de dictator', verwijzend naar ayatollah Khamenei. De politie vuurde traangas af. Zeker een persoon raakte gewond.  Gisteren gingen mensen ook al de straat op. In Teheran werd betoogd tegen ayatollah Khamenei. Chauffeurs betuigden hun steun aan de protesten met getoeter te midden van veel politie.  Mensenrechtenorganisatie Amnesty zegt dat de zaak moet worden onderzocht. "Alle agenten en verantwoordelijke functionarissen moeten zich verantwoorden." Ook de Amerikaanse gezant voor Iran wil dat er opheldering komt. "Degenen die haar dood op hun geweten hebben moeten verantwoordelijk worden gehouden", stelt gezant Robert Malley. De religieuze politie in het streng islamitische land treedt de laatste tijd vaker hard op tegen vrouwen die zich niet houden aan de kledingvoorschriften. Er zijn berichten dat vrouwen die niet aan de voorschriften voldoen worden geweerd uit banken en overheidskantoren. Ook zijn er op sociale media beelden verschenen van agenten die vrouwen vasthouden, over de grond slepen en wegvoeren. Vrouwen zijn sinds de Iraanse revolutie in 1979 verplicht hun haar te bedekken en lange, loszittende kleding te dragen. Overtreders kunnen worden berispt, beboet of opgepakt. Veel vrouwen dragen echter nauwsluitende jassen en felgekleurde sjaals op hun hoofd waarbij veel haar te zien is.||https://nos.nl/artikel/2444907-iraanse-vrouw-sterft-na-arrestatie-door-religieuze-politie
2022-09-17||KLM annuleert vandaag 34 vluchten na ingreep Schiphol|| KLM annuleert vandaag nog eens 34 vluchten die vanaf Schiphol zouden vertrekken. De luchtvaartmaatschappij doet dit na het besluit van Schiphol gisteren om vanwege het beveiligerstekort de komende anderhalve maand per dag gemiddeld 9250 minder reizigers te laten vertrekken. Gisteravond heeft KLM de reizigers op de hoogte gebracht. Voor morgen en maandag kijkt de luchtvaartmaatschappij nog welke vluchten geannuleerd kunnen worden. "KLM is zeer ontstemd over het feit dat Schiphol pas vrijdag heeft aangegeven het aantal in Amsterdam opstappende passagiers op zaterdag, zondag en maandag niet aan te kunnen", staat in een verklaring van de luchtvaartmaatschappij. "Dit verzoek komt boven op de annuleringen die reeds eerder op verzoek zijn doorgevoerd voor september." In totaal zijn er voor vandaag 52 vluchten van KLM geannuleerd. Het gaat om vluchten die waren ingepland tussen 09.30 uur en 17.00 uur. De betreffende toestellen vertrekken wel, maar dan leeg om reizigers op bestemming op te halen. "Dit was een moeilijke keuze maar zo voldoen we aan het verzoek om opstappende passagiers te beperken, worden wachtrijen bij de security korter, kunnen terugkerende passagiers gewoon reizen en verlichten we de druk op de operatie", schrijft KLM. In een verklaring zei operationeel directeur van Schiphol Hanne Buis gisteren dat de verlaging van het aantal reizigers nodig is om de veiligheid van passagiers en medewerkers te waarborgen. Ze noemde het "slecht nieuws voor passagiers en voor luchtvaartmaatschappijen". De maatregel kwam een dag nadat topman Dick Benschop aankondigde op te stappen. De maatregel geldt tot ten minste 31 oktober. Het maximale aantal vertrekkende reizigers per dag wordt de rest van deze maand 54.500 en volgende maand 57.000. Deze aantallen liggen flink lager dan Schiphol begin augustus nog inschatte. Schiphol heeft al maanden last van lange wachttijden voor de beveiliging. In de zomer werden de rijen korter, onder meer omdat het personeel een zomerbonus kreeg. Deze maand keerden de rijen terug. Vakbond FNV ziet een verband met het aflopen van de bonus.||https://nos.nl/artikel/2444906-klm-annuleert-vandaag-34-vluchten-na-ingreep-schiphol
2022-09-17||Wekdienst 17/9: Wordt drempel voedselbanken verlaagd? • EuroPride-mars in Belgrado|| Goedemorgen! Vandaag wordt bekendgemaakt of voedselbanken hun drempel voor een voedselpakket gaan verlagen. En in Belgrado vindt, ondanks een eerder verbod van de regering, de EuroPride-mars plaats.  We beginnen met het weer: het is een frisse weekenddag met buien die over het hele land trekken. Af en toe komt onweer of hagel voor. Tussen de buien door schijnt de zon en warmt het op naar 16 graden. De noordwestenwind is matig tot krachtig en waait tijdens de buien met vlagen. Voorlopig blijft het wisselvallig met vrij lage temperaturen. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Gisteravond hebben alle betrokken partijen in de zorg, uitgezonderd de huisartsen, het Integraal Zorgakkoord getekend. Volgens het ministerie van Volksgezondheid is met het akkoord een belangrijke stap gezet om de zorg in de toekomst betaalbaar en voor iedereen toegankelijk te houden. In het akkoord staat onder meer dat de partijen in de zorg nauwer met elkaar moeten samenwerken. Daarnaast moet de eerstelijns zorg sterker worden en moet er meer worden ingezet op preventie. Verder moet de zorg een aantrekkelijke werkplek zijn en in de toekomst blijven. Het is de eerste keer dat zo veel partijen gezamenlijk afspraken met elkaar maken over hoe de zorg er de komende jaren uit moet zien. David Beckham was een van de duizenden Britten die gisteren in de rij stonden om de overleden koningin Elizabeth II eer te bewijzen. De oud-voetballer heeft twaalf uur gewacht bij Westminster Hall in Londen, waar de kist van de overleden koningin staat. Hij mocht de rij overslaan, maar wilde geen voorkeursbehandeling. Fijne zaterdag!||https://nos.nl/artikel/2444900-wekdienst-17-9-wordt-drempel-voedselbanken-verlaagd-europride-mars-in-belgrado
2022-09-17||Hulporganisaties hekelen bureaucratie in Pakistan: 'Vertraging bij noodhulp'|| Pakistan heeft "oneindig" veel geld nodig om van de overstromingen te herstellen. Dat zei premier Sharif gisteren tijdens een ontmoeting met VN-secretaris-generaal Guterres, die Pakistan bezocht. Maar voor internationale hulporganisaties die klaarstaan om te helpen, is dat niet zo makkelijk. Zij lopen tegen regels en procedures aan die het leveren van hulp vertragen. "De laatste jaren heeft de overheid een omvangrijke procedure ontwikkeld voor internationale en zelfs nationale hulporganisaties die een vergunning willen om te werken in Pakistan", zegt Amjad Gulzar, de Pakistaanse directeur van Caritas. De organisatie heeft meerdere kantoren in Pakistan en begon begin juli al met noodhulp leveren aan slachtoffers van de overstromingen. Caritas is in Pakistan geregistreerd als nationale ngo. Vanuit een groot internationaal netwerk krijgt de organisatie financiële steun voor het werk in Pakistan, bijvoorbeeld van Cordaid in Nederland. Maar voor internationale hulpverleners die zelf het overstromingsgebied in willen reizen, zijn er strenge regels. "Dit brengt uitdagingen met zich mee", zegt Gulzar. "Nu er een oproep is gedaan aan de VN en de internationale gemeenschap om een actieve rol te spelen, verwacht ik wel dat de overheid een flexibeler mechanisme zal proberen te ontwikkelen om dit te faciliteren." De VN schat dat Pakistan zeker 30 miljard euro aan hulp nodig zal hebben nu een derde van het land onder water staat: Een vertegenwoordiger van een internationale organisatie waarmee de NOS sprak, vertelde dat ten minste tien internationale hulporganisaties wachten op een vergunning om in het land aan het werk te kunnen. Save the Children was deze week de eerste internationale ngo die toestemming kreeg om in alle getroffen gebieden te werken. In 2018 besloot Pakistan de vergunning van achttien aanwezige internationale hulporganisaties in te trekken. De regering verklaarde dat deze organisaties ander werk deden dan wat ze van tevoren hadden aangegeven. Andere organisaties mochten wel blijven, maar moesten hun vergunning elk jaar verlengen, zonder de mogelijkheid tot een permanente registratie. De achterdocht stamt uit 2011, toen Osama bin Laden in Pakistan werd gedood door een Amerikaanse operatie. De Pakistaanse geheime dienst beschuldigde de CIA ervan een vaccinatiecampagne in scene te hebben gezet om Bin Laden te vinden, samen met een arts die voor de ngo Save The Children werkte. Dit laatste heeft Save The Children altijd ontkend. In 2015 begonnen de regels strenger te worden. Ngo's moesten zich opnieuw registreren en het werd een stuk moeilijker voor internationaal personeel om een visum te krijgen. Het resultaat is dat hulpwerkzaamheden nu wat moeizamer op gang komen dan na de vorige hevige overstroming in Pakistan, in 2010. "Toen waren de meeste hulporganisaties al in het land", zegt Gulzar van Caritas. Nu is het een uitdaging voor de ngo's om de getroffen gebieden te bereiken. Niet alleen vanwege de vergunningen, maar ook omdat er zo veel wegen en bruggen zijn verwoest en grote delen land onder water liggen. En de coördinatie tussen de ngo's, de overheid en de lokale rampenbestrijdingsteams laat nog te wensen over, zegt Gulzar. "In sommige districten gaat dit heel goed, maar op andere plekken moet het nog veel beter." Gulzar noemt de vele crisissituaties in de wereld, zoals de oorlog in Oekraïne, een struikelblok bij het aantrekken van donaties voor de noodhulp en wederopbouw van Pakistan. "Het wordt een grote uitdaging. Maar wij hebben een groot netwerk, dus ik verwacht wel een positief resultaat." Caritas heeft de doelstelling 13.500 slachtoffers te helpen met onder meer voedsel, onderdak, hygiënepakketten en trainingscentra. "Wij hebben de afgelopen jaren juist veel geïnvesteerd in rampenmanagement. Nu hebben we bijna overal al kantoren. Deze week hebben we een nieuw kantoor geopend in een van de zwaarst getroffen districten van Sindh." De VN heeft internationale donoren opgeroepen 160 miljoen dollar bij elkaar te krijgen voor Pakistan. Tot nu toe arriveerden vijftig speciale vliegtuigen vol hulpgoederen in het land. Maar de geschatte schade is wel 30 miljard, zei Guterres gisteren in Islamabad. "Er is veel aandacht voor de oorlog in Oekraïne", zei Guterres. "Maar mensen vergeten dat er een andere oorlog is: de oorlog de we voeren tegen de natuur. En de natuur slaat terug en klimaatverandering stimuleert de vernietiging van onze planeet. Vandaag is het Pakistan. Morgen kan het jouw land zijn."||https://nos.nl/artikel/2444897-hulporganisaties-hekelen-bureaucratie-in-pakistan-vertraging-bij-noodhulp
2022-09-17||Uitkoopregeling boeren geen succes: 20 overeenkomsten in 2 jaar|| De eerste uitkoopregeling voor boeren om de stikstofuitstoot te verminderen, is nog geen groot succes. Zeker 750 bedrijven kwamen volgens de provincies in aanmerking voor een vrijwillige uitkoopregeling, maar sinds november 2020 is met slechts twintig boeren daadwerkelijk een akkoord gesloten. Dat blijkt uit een inventarisatie van de NOS bij alle twaalf provincies. Volgens de provincies is het aan het Rijk te wijten dat de uitkoopregeling geen succes is. Voortdurend wisselende voorwaarden en de aankondiging van een nieuwe, "woest aantrekkelijke" regeling zouden boeren huiverig hebben gemaakt om aan de eerste uitkoopregeling mee te doen. Minister Van der Wal geeft in een reactie toe dat het aantal aanmeldingen "mondjesmaat op gang komt". Ze wijst erop dat ze de opkoopregeling met een paar maanden heeft verlengd en heeft hoop dat boeren zich alsnog melden. "De eerste boeren worden nu opgekocht, maar het zijn langdurige trajecten. Dit doe je niet van maandag op dinsdag." Het gaat om de uitkoopregeling voor zogenoemde piekbelasters. De regeling werd in het leven geroepen om boerenbedrijven dicht bij natuurgebieden uit te kunnen kopen. Omdat de ammoniak die koeien en varkens produceren snel weer op de grond terechtkomt, zijn de boerenbedrijven die het dichtst bij natuurgebieden liggen verantwoordelijk voor een relatief groot deel van de stikstofneerslag in die natuurgebieden. Voor de opkoopregeling was 350 miljoen euro beschikbaar, maar tot nu toe is daar maar een klein deel van uitgegeven met de aankoop van twintig veehouderijen. De regeling is verlengd en loopt nu begin december af. Toch verwachten de provincies niet dat de komende maanden veel nieuwe opkoopcontracten zullen worden getekend, hooguit nog eens enkele tientallen. "Het valt tegen," zegt stikstofgedeputeerde Ronnes (CDA) van Noord-Brabant ronduit. "We hebben er het maximale uitgehaald," zegt zijn Overijsselse collega Gert Harm ten Bolscher (SGP). "Als je mij twee jaar geleden had gezegd dat we met zes boeren een akkoord konden bereiken, dan was ik niet tevreden geweest. Maar omdat we zoveel beperkingen onderweg zijn tegengekomen, ben ik nu toch wel tevreden over onze prestatie." De gedeputeerden vinden dat de rijksoverheid het niet goed heeft aangepakt. Ronnes: "Den Haag stelde nieuwe regelingen in het vooruitzicht, zogenoemde woest aantrekkelijke regelingen." Hij verwijst naar een uitspraak van minister van Stikstof Van der Wal in de Tweede Kamer. Zij ontwierp een nieuwe opkoopregeling, die ze "woest aantrekkelijk" noemde en waar boeren in de toekomst op kunnen intekenen. Ronnes: "Je zag bij de aankondiging meteen dat daardoor onzekerheid ontstaat bij de agrariërs waarmee je in gesprek bent. 'Maken we nu wel de goede keuze? Is die regeling niet beter?'" Dat zag ook zijn Limburgse collega Gabriëls (Groenlinks). "Op het moment dat agrariërs horen dat er een aantrekkelijker regeling komt, dan gaan zij twijfelen, want iedereen wil natuurlijk op het juiste moment en met de beste voorwaarden stoppen." Daar kwam bij dat er tussen het kabinet en de provincies veel onduidelijkheid was over de voorwaarden voor uitkoop. Een voorbeeld: boeren moeten verantwoordelijk zijn voor minimaal twee mol stikstofneerslag per hectare per jaar in een natuurgebied. Eerst werd gezegd dat het getal naar boven kon worden afgerond, zodat 1,95 mol neerslag ook genoeg zou zijn. Later kon dat toch niet en was 2 mol de absolute ondergrens. Een andere voorwaarde leidde ook tot verwarring. Veehouderijen hebben vaak een vergunning voor meer dieren dan ze daadwerkelijk houden. Het vergunde aantal dieren zou eerst leidend zijn in de berekening of een boer mee mocht doen, zeggen de provincies. Later hoorden ze van de Rijksoverheid dat ze moesten rekenen met het aantal dieren dat daadwerkelijk in de stal stond. Dat kan net het verschil zijn tussen wel of niet in aanmerking komen voor de uitkoopregeling. Het ministerie van Landbouw zegt in een reactie aan de NOS dat het altijd duidelijk is geweest over deze voorwaarde. "De spelregels werden tijdens het spel veranderd", zegt de Brabantse gedeputeerde Ronnes. Dat leidde tot veel onzekerheid aan de keukentafel bij boeren die wilden meedoen. "Het zijn hele moeilijke besluiten die de boeren moeten nemen en je wil daar gewoon op een gepaste manier duidelijkheid over geven." Dat geldt ook voor de Overijsselse gedeputeerde Ten Bolscher. "Soms is bij de gesprekken een hele familie betrokken, omdat het een boerderij is die al heel lang in de familie is. Als dan blijkt dat op een bepaald onderdeel het niet door kan gaan, dan is dat heel pijnlijk en heel vervelend." Het ministerie van Landbouw zegt dat er voortdurend contact is met de provincies over hoe het Rijk kan helpen bij de uitkoopregeling. De drie gedeputeerden hopen dat de volgende opkoopregeling er beter uit komt te zien en dat de voorwaarden duidelijker zijn. Gedeputeerde Gabriëls van Limburg: "Ik vind het jammer, dat als je geld op de plank hebt liggen, je dan de eerste regeling die je hebt niet tot een succes maakt." Al ziet hij ook bij de nieuwe regeling de problemen alweer op zich af komen. "Er is nog lang geen duidelijkheid over wanneer die gaat starten, er is nog helemaal geen duidelijkheid wat exact die regeling gaat inhouden, dus daar houd ik mijn hart voor vast."||https://nos.nl/collectie/13901/artikel/2444895-uitkoopregeling-boeren-geen-succes-20-overeenkomsten-in-2-jaar
2022-09-17||Doden bij gevechten op grens Kirgizië en Tadzjikistan, vele duizenden geëvacueerd|| Bij gevechten bij de grens tussen Kirgizië en Tadzjikistan zijn zeker 24 doden gevallen en 87 mensen gewond geraakt. Dat heeft het ministerie van Volksgezondheid van Kirgizië bekendgemaakt. Volgens Kirgizië zijn zo'n 136.000 mensen geëvacueerd uit de regio. Het conflict in het grensgebied in de Centraal-Aziatische voormalige Sovjetrepublieken ontstond eerder deze week. Gisteren namen artillerie en pantservoertuigen elkaar onder vuur. Tadzjiekse troepen beschoten daarbij ook de stad Batken, verder naar het noorden. Deze beelden van het geweld bij Batken zijn gemaakt door een grenswacht van Kirgizië: Beide landen beschuldigen elkaar ervan de geweldsuitbarsting ontketend te hebben. Een precieze aanleiding is nog niet bekend. Pogingen om tot een staakt-het-vuren te komen zijn vooralsnog nergens op uitgelopen. Vorig jaar braken er ook al gevechten uit tussen de twee landen, met zeker 55 doden tot gevolg. Toen was de aanleiding onenigheid over waterrechten en de installatie van beveiligingscamera's bij de grens. De presidenten Zjaparov van Kirgizië en Rachmon van Tadzjikistan hebben elkaar gesproken op de top in Oezbekistan waar ook de Russische president Poetin en de Chinese president Xi zijn. Ze zouden daar hebben afgesproken om hun troepen aan de grens voorlopig terug te trekken. Of dat inmiddels is gebeurd, is nog niet duidelijk.||https://nos.nl/artikel/2444893-doden-bij-gevechten-op-grens-kirgizie-en-tadzjikistan-vele-duizenden-geevacueerd
2022-09-17||Bonden naar de rechter voor schadevergoeding zorgpersoneel met long covid|| Vakbonden FNV en CNV stappen naar de rechter om een schadevergoeding af te dwingen voor zorgmedewerkers die langdurige klachten hebben overgehouden aan een coronabesmetting op het werk. De bonden hadden de Staat een ultimatum gesteld, dat inmiddels is verlopen. Met een kort geding willen ze nu de schadevergoedingen afdwingen. Er is al langer veel te doen over zorgmedewerkers die langdurige klachten hebben overgehouden aan een besmetting. De vakbonden vragen al zo'n twee jaar om financiële compensatie voor de zorgmedewerkers, van wie er velen zijn ontslagen nadat ze lang met long covid ziek thuis hadden gezeten. Een grotere groep kan nog altijd minder werken door de klachten dan voor de pandemie, waardoor ze nu een veel lager inkomen hebben en financieel in de problemen dreigen te raken. De bonden benadrukken dat zorgmedewerkers in de eerste maanden van de pandemie zonder bescherming hun werk moesten doen. Ze zeggen dat de staat daarvoor verantwoordelijk en dus ook juridisch aansprakelijk is. Beide bonden hebben het gevoel dat ze maanden aan het lijntje zijn gehouden door het ministerie van Volksgezondheid, Welzijn en Sport. "Het is overduidelijk dat de prioriteit van dit kabinet totaal niet bij de zorgprofessionals ligt", vindt FNV-vicevoorzitter Kitty Jong. "Het is beneden alle peil dat er nog helemaal niets aan een regeling is uitgewerkt. Dat laten we niet over onze kant gaan." "VWS is alsmaar tijd aan het rekken en tijd is nou juist iets wat de zieke medewerkers niet hebben. Zij moeten nu weten waar ze financieel aan toe zijn", zegt voorzitter Gaby Perin-Gopie van CNV Zorg & Welzijn.||https://nos.nl/artikel/2444892-bonden-naar-de-rechter-voor-schadevergoeding-zorgpersoneel-met-long-covid
2022-09-17||Drie gewonden bij vermoedelijke steekpartij Nunspeet|| In Nunspeet zijn vrijdagavond drie mensen gewond geraakt na een vermoedelijke steekpartij. Ze zijn naar het ziekenhuis gebracht, hoe ze eraan toe zijn is niet bekend. Twee mensen zijn aangehouden. Wat er precies is gebeurd, is nog onduidelijk. De vijf betrokkenen zouden elkaar kennen. Een paar minuten later was er in Nunspeet een eenzijdig ongeval. Daarbij raakten volgens de regionale krant De Stentor drie van de vier inzittenden van een personenauto gewond. Een van de inzittenden raakte bekneld en moest door de brandweer worden bevrijd. Of de twee incidenten met elkaar verband houden is niet bekend.||https://nos.nl/artikel/2444891-drie-gewonden-bij-vermoedelijke-steekpartij-nunspeet
2022-09-17||Compagnon Van Lienden: Coolblue wist van commercieel bedrijf mondkapjesdeal|| Coolblue en medewerkers van de Stichting Hulptroepen Alliantie wisten dat er een commerciële bv was waarmee een mondkapjesdeal werd gesloten met het ministerie van Volksgezondheid. "Coolblue wist hier zeker van", zegt Camille van Gestel, die medeoprichter was van zowel de stichting als de commerciële bv, bij het tv-programma Jinek. Van Gestel deed aan tafel bij Jinek uitgebreid zijn verhaal na het verschijnen van het Deloitte-rapport over de mondkapjesdeal. Van Gestel en zijn compagnons Sywert van Lienden en Bernd Damme verdienden miljoenen aan die commerciële deal - die werd gesloten met hun Relief Goods Alliance - terwijl naar de buitenwereld altijd werd volgehouden dat er "om niet" werd gewerkt, wat alleen in het geval van het werk van de stichting klopte. Coolblue heeft nog niet gereageerd op de uitspraken van Van Gestel. Eerder deden Coolblue en uitzendbureau Randstad aangifte van oplichting tegen Van Gestel en de andere twee, omdat de bedrijven vinden dat ze zijn voorgelogen. Coolblue hielp onder meer bij de bouw van de webshop en de orderverwerking. De advocaat van Coolblue lichtte destijds toe dat het bedrijf alleen belangeloos meewerkte omdat steeds werd verzekerd dat het ging om een non-profitinitiatief. Van Gestel stelde dat er volgens hem inderdaad te veel is gesproken over de winstoogmerkloze stichting, terwijl er dus ook een commerciële bv was waar wel degelijk geld werd verdiend. "Achteraf kun je je afvragen of die communicatie wel helder was. Wij hebben echt fouten gemaakt in die communicatie." Aan tafel bij Jinek ging Van Gestel ook nog in op de ongeveer 5 miljoen euro die hij heeft verdiend aan de mondkapjesdeal. Hij sprak van "idioot veel geld", maar benadrukte dat hij dat wat hem betreft eerlijk heeft verkregen. Hij is in 2021 begonnen met een startup waarmee hij iets wil doen tegen klimaatverandering en heeft nog steeds de bedoeling om het geld te gebruiken voor een klimaatdoel. Eerder op de dag reageerde Sywert van Lienden bij de NOS op het rapport van Deloitte over de mondkapjesdeal. Hij zegt dat het onderscheid tussen de commerciële bv en de stichting voor het grote publiek "kennelijk onvoldoende helder" was.||https://nos.nl/artikel/2444890-compagnon-van-lienden-coolblue-wist-van-commercieel-bedrijf-mondkapjesdeal
