2022-09-09||Zeven Brabantse veehouders voor 13,5 miljoen euro uitgekocht door provincie || De provincie Noord-Brabant koopt zeven veehouders uit die dichtbij een natuurgebied liggen en te veel stikstof uitstoten. Ze krijgen in totaal 13,5 miljoen euro als ze binnen een jaar stoppen. De boerenbedrijven worden uitgekocht met een speciale regeling voor piekbelasters. De veehouderijen liggen allemaal in de buurt van kwetsbare Natura 2000-gebieden en stoten te veel stikstof uit. Daarom worden ze aangemerkt als piekbelasters. Met de deal komt er volgens de provincie 37.000 kilo stikstof minder terecht in natuurgebieden als de Oisterwijkse Vennen, de Groote Peel en de Loonse en Drunense Duinen. Als de uitkoop doorgaat, verdwijnt volgens de provincie binnen korte tijd ruim 41.000 vierkante meter aan stallen. De miljoenen die de zeven veehouders krijgen, worden onderling verdeeld op basis van de grootte van ieder bedrijf, schrijft Omroep Brabant. Er zijn 150 boerenbedrijven in Brabant in de buurt van beschermde natuurgebieden die een hoge stikstofuitstoot hebben en in de categorie piekbelasters vallen. Zij konden gebruikmaken van de vrijwillige uitkoopregeling. De provincie krijgt in totaal 53 miljoen van het Rijk om deze bedrijven aan te kopen of te laten beëindigen. Van alle bedrijven zijn er 29 boeren in gesprek gegaan met de provincie, waarvan er nu zeven veehouders besloten hebben om te stoppen. Vorige week werd het eerste boerenbedrijf in de provincie met een piekbelastersregeling uitgekocht: de eigenaren van een varkenshouderij in Heukelom kregen voor hun bedrijf van de gemeente Oisterwijk en de provincie 2,5 miljoen euro. Gedeputeerde Ronnes is blij met de uitkoop. "Het is goed dat we na een intensief en moeizaam traject tot overeenstemming met elkaar zijn gekomen. Maar ik realiseer me ook dat dit een grote impact heeft op deze boeren en hun gezinnen." Volgens Ronnes hadden meer boeren uitgekocht kunnen worden. Hij wijt het afhaken van de boeren aan "zwabberbeleid in Den Haag" als het gaat om de verschillende uitkoopregelingen. "Nog niet alle regels en regelingen rondom de nieuwe uitkoopregelingen zijn duidelijk en dat maakt het voor boeren lastig om keuzes voor de toekomst te maken. Dat is de reden dat de gesprekken met de andere 22 boerenbedrijven zijn gestopt. Dat is jammer, want zij hadden wel veel interesse." Er worden dit najaar twee nieuwe regelingen verwacht: de landelijke beëindigingsregeling van de veehouderij (LBV) en een tweede ronde van de opkoopregeling piekbelasters.||https://nos.nl/artikel/2444029-zeven-brabantse-veehouders-voor-13-5-miljoen-euro-uitgekocht-door-provincie
2022-09-09||'Schorsing Baudet lijkt van de baan, geen uitspraak over klacht van fracties'|| Een klacht van acht politieke partijen in de Tweede Kamer tegen Forum voor Democratie-leider Baudet is niet-ontvankelijk verklaard, meldt RTL Nieuws. Dat betekent dat de schorsing die Baudet boven het hoofd hing van de baan is. In juni dienden de fracties van VVD, D66, CDA, ChristenUnie, GroenLinks, PvdA, Partij voor de Dieren en Volt bij de integriteitscommissie van de Tweede Kamer een klacht in over Baudet. Ze wilden daarmee afdwingen dat de FvD-voorman zich aan de regels van het parlement zou houden. Baudet weigert nevenfuncties, extra inkomsten en geschenken te melden in een openbaar register, wat voor Kamerleden verplicht is. De integriteitscommissie oordeelde in maart al dat Baudet op de vingers moest worden getikt vanwege het niet naleven van de parlementaire voorschriften. Dat gebeurde ook: een overgrote meerderheid van de Tweede Kamer sommeerde hem om zijn nevenfuncties en extra inkomsten alsnog te melden. Toen Baudet dat bleef weigeren, dienden de genoemde acht partijen een klacht in bij de integriteitscommissie. Volgens RTL Nieuws achten de drie leden van die commissie zichzelf echter "niet bevoegd" om hem een straf op te leggen. In de openbare registers van de Tweede Kamer moeten alle parlementariërs hun nevenfuncties, voordelen en geschenken met een waarde van meer dan 50 euro melden. Daarmee moet de schijn van belangenverstrengeling worden voorkomen. Baudet is behalve Tweede Kamerlid en FvD-leider ook bestuurslid van Forum voor Democratie BV, een vennootschap die zich bezighoudt met commerciële activiteiten. Ook is hij directeur van een uitgeverij in Amsterdam en heeft hij tienduizenden euro's verdiend met de verkoop van boeken. Eerder zei een woordvoerder van FvD dat de nevenactiviteiten en extra inkomsten van Baudet niets met zijn parlementaire werk te maken hebben. Daarom geeft hij ze niet op.||https://nos.nl/artikel/2444022-schorsing-baudet-lijkt-van-de-baan-geen-uitspraak-over-klacht-van-fracties
2022-09-09||Zeker vijftien politieauto's ingezet bij achtervolging op de A2|| De politie heeft vrijdagavond op de A2 een auto achtervolgd, nadat er een melding was binnengekomen dat de inzittenden een vuurwapen hadden. Op beelden is te zien dat daarbij zeker vijftien politiewagens zijn ingezet. De snelweg werd korte tijd afgesloten. De politie reed de auto uiteindelijk klem in Amsterdam, bij knooppunt Amstel. De politiewagens werden vanaf een viaduct gefilmd: De achtervolging begon in Krimpen aan den IJssel. "Onderweg is van alles naar buiten gegooid", zegt een woordvoerder van de politie Rotterdam. "Collega's zijn daarom lange tijd bezig geweest om in de berm te zoeken naar deze voorwerpen." Twee verdachten zijn aangehouden. Volgens de politie hebben ze zich bij hun aanhouding verzet. Daarom is een politiehond ingezet, die een van de verdachten heeft gebeten. Er is nog geen vuurwapen gevonden.||https://nos.nl/artikel/2444018-zeker-vijftien-politieauto-s-ingezet-bij-achtervolging-op-de-a2
2022-09-09||Man opgepakt voor IRA-bomaanslag van 1996 in Manchester|| De politie in Engeland heeft op het vliegveld van Birmingham een man opgepakt in verband met een bomaanslag op 15 juni 1996 in Manchester. De aanslag werd opgeëist door de paramilitaire Noord-Ierse afscheidingsbeweging IRA. Honderden mensen raakten bij de aanslag gewond. "We zijn altijd vastbesloten geweest om de verantwoordelijken voor de rechter te brengen", zei het hoofd van de afdeling contraterrorisme van de politie van Greater Manchester na de arrestatie. "Een team van gemotiveerde rechercheurs heeft het dossier opnieuw doorgenomen en nieuwe scenario's onderzocht." De 1500 kilo zware bom zat verstopt in een vrachtwagen die in het centrum van Manchester was geparkeerd. Daar bevonden zich behalve winkelend publiek ook veel voetbalfans, omdat later die dag Engeland op het EK voetbal een wedstrijd in Londen zou spelen. Anderhalf uur voordat de bom afging, kreeg de politie een waarschuwingstelefoontje. Zo wisten de hulpdiensten nog 75.000 mensen uit het gebied weg te leiden. Dat kon niet voorkomen dat meer dan 200 mensen gewond raakten. Op YouTube staan beelden van de evacuatie, de ontploffing en de verwoesting:  De dader of daders zijn nooit gevonden. Waar de politie de verdachte precies van verdenkt, is niet bekend. De schade bedroeg omgerekend circa 1,5 miljard euro.||https://nos.nl/artikel/2444017-man-opgepakt-voor-ira-bomaanslag-van-1996-in-manchester
2022-09-09||Tijdelijk asielzoekerscentrum Zoutkamp open, voorkomt dit buitenslapen?|| In een paar dagen is een tijdelijk asielzoekerscentrum voor 500 tot 700 mensen neergezet in Zoutkamp, in het noordwesten van Groningen. Defensie en het COA, het Centraal Orgaan opvang asielzoekers, werken samen met aannemers om de witte tenten te vullen met stapelbedden, toiletten, en wasmachines. Ook kunnen de tijdelijke bewoners gebruik maken van een recreatieruimte. Op deze locatie kunnen asielzoekers vanaf zaterdag wachten op hun procedure in het aanmeldcentrum in Ter Apel. Nadat ze zich hebben gemeld in Ter Apel kunnen ze naar Zoutkamp. Als ze aan de beurt zijn voor hun gesprek met de vreemdelingenpolitie gaan ze weer terug naar het aanmeldcentrum. Het moet, zoals de inspectie eiste, buitenslapen voorkomen. "Ik verwacht dat mensen hier maximaal drie dagen blijven, daarna worden ze op volgorde teruggebracht voor het gesprek. Hier kunnen ze op adem komen", vertelt Gert-Jan Stuivenberg, adjunct-regiomanager van het COA. Stuivenberg laat zien hoe het asielzoekerscentrum in aanbouw eruit komt te zien: Kerken in Groningen en Drenthe vangen onder aanvoering van de christelijke stichting Inlia nu 415 asielzoekers op. Directeur John van Tilborg staat met zijn club al 30 jaar asielzoekers in nood bij. Aanvankelijk was het plan dat de opvang zou stoppen als Zoutkamp opengaat, maar ondertussen is anders besloten. "Een aantal kerken stopt, dat hadden ze met hun gemeente afgesproken, maar we breiden nu ook uit naar Gouda en Den Haag." Van Tilborg probeert meer plekken te regelen in kerken in het land. Ook het COA wil graag snel nieuwe locaties openen. Zo vertrekken er binnenkort twee cruiseschepen naar Nederland die samen ruimte bieden aan 2000 asielzoekers. Toch komt Nederland op 1 januari vooralsnog 13.000 plekken tekort. Ook al is buitenslapen vanaf het openen van het asielzoekerscentrum in Zoutkamp verboden, het is te vraag of er voor iedereen elke nacht plek is. De gemeente Goes gaat op dringend verzoek van staatssecretaris Van den Burg tot maximaal 400 extra asielzoekers opvangen in de Zeelandhallen. De eerste asielzoekers arriveren waarschijnlijk morgen al. Er zijn wel meerdere voorwaarden aan het COA gesteld: zo worden er geen asielzoekers uit veilige landen opgevangen of personen als overlastgevers bekendstaan. Er is al een noodopvang met 320 migranten in de Zeelandhallen, onlangs werd besloten om die opvang met een jaar te verlengen. Geplande evenementen in het evenementencomplex kunnen gewoon doorgaan. De asielzoekerscentra blijven overvol, procedures duren lang duren en er wachten 17.000 statushouders (toegelaten asielzoekers) in een asielzoekerscentrum op een woning. Stuivenberg: "Het probleem is niet de hoge instroom, want die is precies wat is voorspeld, het probleem is dat er geen doorstroom is."||https://nos.nl/artikel/2444014-tijdelijk-asielzoekerscentrum-zoutkamp-open-voorkomt-dit-buitenslapen
2022-09-09||Omstanders redden moeder en kinderen uit te water geraakte auto in Amsterdam|| Op de A10 bij Amsterdam zijn gisteren een automobilist en haar twee kinderen uit een te water geraakte auto gered door medeweggebruikers. Volgens de politie vulde de auto zich snel met water en wisten de redders de slachtoffers uit de auto te halen. "Zonder hun hulp zouden de moeder en haar kinderen dit niet naverteld hebben", zegt de politie. Rond 11.00 uur verloor de bestuurder van de auto ter hoogte van Kadoelen de macht over het stuur, meldt AT5/NH Nieuws. De auto belandde ondersteboven in het water.  Volgens de politie twijfelden enkele bestuurders die het ongeluk zagen gebeuren geen moment. "Zij renden uit hun voertuigen en doken het water in", schrijft een agent in een bericht op Instagram. Ze wisten de auto op zijn kant te duwen. "Met man en macht werd tevergeefs geprobeerd ruiten in te slaan en de deuren te openen, terwijl de auto voller en voller met water liep." Een van de redders lukte het uiteindelijk toch om een ruit in te slaan. "Van de moeder is in eerste instantie alleen nog een hand te zien. Een van de kinderen ligt met zijn hoofd onder water." Uiteindelijk lukte het om het drietal uit de auto te halen. De gordel van de moeder werd losgesneden en één van de kinderen werd via de kofferbak uit de auto gehaald.  Slachtofferhulp ontfermde zich daarna over de mannen die betrokken waren bij de reddingsactie. De slachtoffers werden naar het ziekenhuis gebracht. Volgens de politie maken zij het naar omstandigheden goed. Waarschijnlijk mogen ze het ziekenhuis snel verlaten. De automobilisten die hen te hulp schoten, mochten na de reddingsactie mee naar het politiebureau. Daar werd de goede afloop gevierd. Volgens de politie hoopt de moeder de mannen snel te ontmoeten.||https://nos.nl/artikel/2444012-omstanders-redden-moeder-en-kinderen-uit-te-water-geraakte-auto-in-amsterdam
2022-09-09||Amsterdamse drillrappers toch vrijgesproken van opruiing in videoclip|| Twee Amsterdamse rappers die vorig jaar werden veroordeeld tot een taakstraf vanwege opruiing in een videoclip, zijn in hoger beroep vrijgesproken. In hun videoclip Intensive Care rapten Jorra en Biggs Kaki strofen als "Ik blaas op je head want ik wil je go", lieten ze nepvuurwapens zien en maakten ze gebaren alsof ze iemands nek doorsneden. Opruiing, zo oordeelde de Amsterdamse rechtbank, want het nummer zou aanzetten tot geweld tegen hun 'opps' (rivalen). Het was de eerste keer dat in Nederland rappers werden vervolgd én veroordeeld, louter voor gewelddadige teksten. Het duo kreeg een taakstraf van 100 uur, ook omdat in het gewelddadige subgenre van de 'drillrap' volgens de rechtbank dreigementen in de muziek vaak worden omgezet in fysiek geweld. In de zomer van 2020 werd een 19-jarige Rotterdammer doodgestoken in Scheveningen, als gevolg van een ruzie tussen rivaliserende rapgroepen. Een soortgelijke vete leidde enkele maanden daarna tot steekpartijen in Almere en Amsterdam. De videoclip waarom het nu gaat is in twee jaar tijd zo'n 28.000 keer bekeken: Het Amsterdamse gerechtshof oordeelt nu in hoger beroep dat uit de tekst en de beelden niet "kan worden afgeleid dat de mannen anderen tot enig strafbaar feit wilden aanzetten". Volgens het hof rappen de mannen eerder over hun eigen ervaringen, gevoelens, wensen en fantasieën. "Dat doen zij grotendeels in de eerste persoon enkelvoud of meervoud ('ik' en 'we'), terwijl de genoemde 'opps' evenmin concrete tegenstanders of doelwit zijn." De rappers zijn in hoger beroep wel veroordeeld voor het zwaaien met een nepvuurwapen dat niet van een echte te onderscheiden is. Dat is verboden, en levert hen een geldboete van 550 euro op.||https://nos.nl/artikel/2444004-amsterdamse-drillrappers-toch-vrijgesproken-van-opruiing-in-videoclip
2022-09-09||Honderden mensen bij afscheid verongelukte moeder en kinderen in Oud Gastel|| In het Brabantse dorp Bosschenhoofd hebben honderden mensen vanmiddag afscheid genomen van drie van de vier slachtoffers van een fataal ongeluk in Oud Gastel. Bij het ongeluk een week geleden kwamen twee vrouwen van 39 en 42 en twee kinderen van 10 en 8 jaar om het leven. Door het dorp reed een tractor met daarachter een platte kar. Op die kar stond een grote kist met daarin de lichamen van de 39-jarige moeder en haar twee kinderen van 8 en 10 jaar. De vader van het gezin bestuurde de tractor. De tractor werd begeleid door drie motoragenten. Volgens Omroep Brabant waren zij de eerste agenten die vorige week bij het ongeluk waren. Langs de kant van de weg stonden honderden mensen in de regen, meldt de regionale omroep. Terwijl de kar langsreed, werden er bloemen op de kist gelegd. Aan het einde van de tocht werd gestopt bij de kerk, waar het gemeentebestuur stond. Iedereen aan de kant volgde vervolgens de rouwstoet tot aan de rand van het dorp. Eerder op de middag hadden nabestaanden in kleine kring al afscheid genomen van de moeder en haar twee kinderen. Maandag is ook een herdenkingsdienst voor het vierde slachtoffer, een 42-jarige vrouw. Dat afscheid is bij een crematorium in Roosendaal. Er zal een groot scherm buiten staan, mocht niet iedereen een plek in de aula kunnen vinden. Burgemeester Roks van gemeente Halderberge, waar Oud Gastel en Bosschenhoofd onder vallen, spreekt van een emotionele dag. "Als je dan ziet dat een vader zijn vrouw en twee kinderen met een tractor wegbrengt met een erehaag waar ouders en kinderen met tranen in hun ogen bloemen op de kar leggen, dan word je daar bijzonder stil van", zegt hij tegen Omroep Brabant. Het ongeluk gebeurde vorige week vrijdag op een kruising op een industrieterrein in Oud Gastel. Een automobilist botste met zeer hoge snelheid op een andere auto met vijf inzittenden. Vier van hen overleefden dat niet. Een meisje van 9, de dochter van een van de overleden vrouwen, raakte gewond. Zij is inmiddels uit het ziekenhuis ontslagen en weer thuis. De bestuurder van de andere auto, een 27-jarige Roosendaler, is opgepakt. Hij wordt verdacht van het veroorzaken van dat ongeluk en van roekeloos rijgedrag. Volgens het Openbaar Ministerie heeft de automobilist, die met twee anderen in zijn gehuurde Mercedes met Duits kenteken zat, roekeloos gereden en is hij daardoor schuldig aan het ongeluk. Meerdere Duitse autoverhuurbedrijven hebben aan Omroep Brabant laten weten geen snelle en dure auto's meer te verhuren aan Nederlanders. De regionale omroep deed hier vanwege het ongeluk onderzoek naar, omdat de verdachte in een gehuurde Duitse wagen reed. Sommige verhuurders wijten het aan een verzekeringskwestie, anderen zeggen dat de luxe auto's "slechte mensen" trekken. Nederlandse verhuurbedrijven zeggen dat het vaak aantrekkelijk is om in Duitsland te huren, omdat contante betalingen daar gangbaarder zijn en snelle sportwagens er vaak goedkoper zijn.||https://nos.nl/artikel/2444003-honderden-mensen-bij-afscheid-verongelukte-moeder-en-kinderen-in-oud-gastel
2022-09-09||Koning Charles in eerste toespraak: 'Toewijding Elizabeth wankelde nooit'|| In zijn eerste toespraak als koning heeft Charles III zijn overleden moeder Elizabeth bedankt voor haar "liefde en toewijding". Hij sprak van een "levenslange dienst", die hij beloofde voort te zetten met "loyaliteit, respect en liefde". Koning Charles noemde zijn moeder een "inspiratie en voorbeeld" voor hemzelf en zijn familie. "Haar toewijding wankelde nooit." Charles prees de warmte en humor van Elizabeth, evenals haar talent om "het beste in mensen te zien". In zijn eerste toespraak tot het volk dankte koning Charles iedereen voor de condoleances en steun: De nieuwe Britse monarch verwees in zijn speech onder meer naar de tijd dat zijn moeder koningin werd, begin jaren 50, toen de Britten nog worstelden met de gevolgen van de Tweede Wereldoorlog. "Het Verenigd Koninkrijk is in de afgelopen zeventig jaar een land van vele culturen en geloven geworden", zei hij. Ook de instellingen van de staat zijn veranderd, vervolgde Charles. Maar ondanks alle veranderingen en uitdagingen hebben het Verenigd Koninkrijk en de landen van het Gemenebest volgens hem "gebloeid en gefloreerd". Hij zei dat hij trots is op de talenten, tradities en verdiensten van al die onderdelen van het Britse koninkrijk. Charles, die zich jarenlang heeft ingezet voor liefdadigheidsinstellingen, zei ook dat hij beseft dat zijn leven zal veranderen nu hij koning is. "Het is niet langer mogelijk om zo veel tijd en energie te steken in de goede doelen die ik zo belangrijk vind", zei hij. Ook voor zijn familie is deze periode er volgens Charles een van verandering. Hij zei daarbij te rekenen op de "liefdevolle steun" van zijn vrouw Camilla, die nu koningin-gemalin wordt. Verder benoemde de koning zijn zoon William en diens vrouw Kate in zijn toespraak tot de nieuwe prins en prinses van Wales. Die titel, die traditiegetrouw door de Britse vorst wordt overgedragen, droeg Charles sinds 1958 zelf. Zijn overleden ex-echtgenote Diana was de prinses van Wales. Omdat de titel sterk met Diana werd geassocieerd, heeft Camilla, die er na haar huwelijk met Charles voor in aanmerking kwam, de titel nooit gedragen. Charles sprak ook enkele woorden over prins Harry en zijn echtgenote Meghan. Hij sprak zijn liefde uit voor het echtpaar, "terwijl ze hun leven aan de andere kant van de oceaan verder opbouwen". Gisteren overleed Elizabeth op 96-jarige leeftijd, waarna haar oudste zoon per direct koning werd. De 73-jarige Charles moet nog wel worden gekroond, maar dat kan nog maanden duren vanwege de uitgebreide voorbereiding die nodig is voor een kroningsceremonie. Vanmiddag kwam Charles aan op Buckingham Palace in Londen, waar hij warm werd onthaald: Charles en zijn vrouw Camilla waren er gisteren bij toen Elizabeth overleed op Balmoral Castle. Ook de andere kinderen van Elizabeth - prinses Anne, prins Edward en prins Andrew - waren op het Schotse zomerverblijf van de koninklijke familie aanwezig, evenals haar kleinzoon prins William. Elizabeth kwakkelde al langere tijd met haar gezondheid. Zo had ze last van mobiliteitsproblemen. Nadat het paleis gisterochtend een verklaring naar buiten had gebracht waarin stond dat de vorstin onder medisch toezicht was geplaatst, namen de zorgen verder toe. Later op de dag werd bekend dat ze was overleden.||https://nos.nl/collectie/13912/artikel/2443999-koning-charles-in-eerste-toespraak-toewijding-elizabeth-wankelde-nooit
2022-09-09||Charles 'erft' Gemenebest: hoe zal hij omgaan met Britse koloniale verleden?|| Toen de 25-jarige Elizabeth in 1953 de troon besteeg, rustte op haar hoofd de loodzware staatskroon en lag in haar hand de koninklijke scepter. De twee items, deel van de Britse kroonjuwelen, staan na haar dood weer in de belangstelling. De koninklijke accessoires zijn namelijk versierd met diamanten afkomstig van de Cullinan. Deze grootste ongeslepen diamant ter wereld werd begin vorige eeuw gevonden in Zuid-Afrika, toen een Britse kolonie. "De steen werd in 1905 uit Zuid-Afrika gestolen en is nu 400 miljoen waard. Daar zouden bijna 75.000 Zuid-Afrikanen een jaar van naar school kunnen", aldus een tweet gisteravond. Het bericht werd tienduizenden keren gedeeld. Elizabeth erfde een imperium dat aan het afbrokkelen was. Restanten ervan vormen het Gemenebest van Naties (het voormalige Brits Gemenebest). De 56 landen zijn bijna allemaal voormalige koloniën. Elizabeth zag het als haar levenswerk de Commonwealth bij elkaar te houden. Maar de dekolonisatie viel niet te stoppen: alle Afrikaanse landen werden tijdens haar koningschap onafhankelijk. Het belang dat zij hechtte aan het Gemenebest, was een overlevering van haar vader, zegt oud-correspondent Hieke Jippes. "Het Gemenebest is een restje British Empire. Zij erfde het van haar vader, aan wie het heel dierbaar was. Hij zag het als familie van naties, die weliswaar afscheid hadden genomen van hun gezagsverhouding met Engeland, maar eraan hechtten als aan een soort moederland." "We zijn allemaal met haar opgegroeid", reageren inwoners van landen binnen het Gemenebest: Elizabeth werd gezien als een belangrijke factor die het Gemenebest bij elkaar hield. De vraag is of Charles dit ook zal kunnen. Jippes denkt van wel. "Het was een grote wens van Elizabeth dat Charles het voorzitterschap van de Commonwealth over zou nemen." De naties gingen daarmee akkoord onder het uitdrukkelijke voorbehoud dat het geen erfelijke functie zou worden. Volgens Jippes betekent dit niet dat Charles geliefd is bij de lidstaten. "Om de koningin te behagen, zijn ze ermee akkoord gegaan. Sommigen verwijten hem dat hij zich er nooit echt mee heeft bemoeid. Caraïbische en Afrikaanse landen voelden dat hij meer aangetrokken werd door de Arabische landen. Men vond dat Charles hen met minachting behandelde." Het voorbije etmaal was er ook aandacht voor de impact van Groot-Brittannië op de wereld. "Achter het Britse imperialisme gaat een geschiedenis van geweld schuil", schreef de Amerikaanse geschiedenisprofessor Maya Jasanoff (Harvard University) in The New York Times. Jasanoff wijst onder meer naar Kenia, waar de onafhankelijkheidsbeweging in de jaren 50 hardhandig de kop in werd gedrukt. Engeland maakte zich schuldig aan de marteling van duizenden Kenianen. En in Cyprus martelden Britse troepen Cypriotische burgers die de wapens oppakten om de Britten te verdrijven. "We zullen waarschijnlijk nooit weten wat de koningin geweten heeft van de misdaden die in haar naam zijn begaan", schrijft Jasanoff. "Maar we moeten haar tijdperk niet romantiseren". De voorbije jaren nam de druk op Londen toe om de gewelddadige kant van de geschiedenis te erkennen. In 2013 werden gemartelde rebellen in toenmalig Brits Kenia gecompenseerd, in 2019 volgde Cyprus. In reactie op de dood van Elizabeth brachten Afrikaanse, Caribische en Aziatische staatshoofden hun condoleances over. Maar online gingen ook berichten over inwoners van voormalige koloniën die feestvierden. Hoe Charles zich tot de koloniale geschiedenis van het VK zal verhouden, is de vraag. In juni gaf hij al een voorzet. "De wortels van onze hedendaagse samenwerking gaan terug tot de meest pijnlijke periode van onze geschiedenis", zei hij in een toespraak voor het Gemenebest. "Het lijden van zovelen gaat mij aan het hart", vervolgde hij. "Nog altijd probeer ik mijn persoonlijke kennis van de voortdurende impact van slavernij te verbreden." Sceptici zullen er een poging tot zelfbehoud in zien. "Maar Charles heeft een verzoenend gebaar geprobeerd te maken", stelt Jippes. "In het licht van de wereldwijde discussie over slavernij zal hij dingen anders moeten doen. Hij lijkt bereid dat gesprek aan te gaan". De nalatenschap van het Britse imperialisme stond nog niet op de agenda van de Gemenebest. Daar komt onder Charles wellicht verandering in, suggereerde hij eerder zelf. "Als we een gemeenschappelijke toekomst tegemoet willen gaan, moeten we manieren vinden om ons verleden te erkennen. Voor dat gesprek is de tijd nu rijp".||https://nos.nl/collectie/13912/artikel/2443989-charles-erft-gemenebest-hoe-zal-hij-omgaan-met-britse-koloniale-verleden
2022-09-09||Laatste waarschuwing autoriteiten: bij nieuwe rellen FC Utrecht deel stadion dicht|| Als FC Utrecht-fans zich nog een keer misdragen dreigt een deel van stadion Galgenwaard dicht te gaan. Ook is het een optie om supporters te verbieden mee te reizen naar een uitwedstrijd. Daarvoor waarschuwen de gemeente, politie en het OM na een reeks incidenten rond wedstrijden van FC Utrecht, meldt RTV Utrecht. Na de wedstrijd tegen Cambuur ontstonden rond de Galgenwaard rellen, bij de wedstrijd tegen Ajax werd Brian Brobbey racistisch bejegend en kreeg keeper Remko Pasveer vuurwerk naar zijn hoofd gegooid. Ook gooiden Utrecht-fans uit tegen Fortuna een vuurwerkbom naar hun eigen speler Can Bozdogan. "Dit gedrag is onacceptabel en moet ophouden", melden de gemeente, de politie en het OM in een gezamenlijke verklaring. "Het voetbalgeweld is enorm belastend en ingrijpend voor iedereen die hiermee te maken krijgt, waaronder de politie, het veiligheidspersoneel van het stadion en de spelers. Daarbij verpest dit het plezier van de andere supporters." Daarom volgt nu de waarschuwing naar de relschoppers dat er 'ingrijpende maatregelen' volgen als ze zich opnieuw misdragen. "Denk daarbij aan sluiting van het tribunedeel van waaruit het incident plaatsvindt of het weren van uitpubliek bij een volgende wedstrijd." De afgelopen tijd zijn al meerdere maatregelen genomen tegen de relschoppers. "Bijvoorbeeld stadionverboden, gebiedsverboden en strafrechtelijke vervolgingen." FC Utrecht-directeur Thijs van Es zei eerder zich 'enorm te schamen' voor alle rellen. Aan Henk Fraser werd de vraag gesteld of spelers niet een statement moesten maken bij een racistisch incident. Kijk hieronder het antwoord van de trainer van FC Utrecht. ||https://nos.nl/artikel/2443987-laatste-waarschuwing-autoriteiten-bij-nieuwe-rellen-fc-utrecht-deel-stadion-dicht
2022-09-09||Rusland evacueert steden in provincie Charkov|| Een Russische bestuurder in de Oekraïense provincie Charkov zegt dat Rusland burgers evacueert uit drie steden die onder Oekraïens vuur zijn komen te liggen. Het gaat om de steden Izjoem, Koepjansk en Veliky Boerloek. De steden liggen in door Rusland bezet gebied, maar het Oekraïense leger is daar met een snelle opmars bezig. Dezelfde bestuurder gaf in een interview met de Russische staatstelevisie toe dat Oekraïne de afgelopen week belangrijke terreinwinst heeft geboekt. Hij sprak van "een belangrijke overwinning" voor Kiev. De Oekraïense president Zelensky zegt dat zijn troepen in de afgelopen week zowel in de buurt van Charkov, in het noordoosten van Oekraïne, als Cherson, in het zuiden, de Russen uit tientallen plaatsen hebben verdreven. Onafhankelijke journalisten worden niet toegelaten tot deze gebieden. Maar op sociale media circuleren beelden van Oekraïense militairen die door burgers worden verwelkomd en de wit-blauw-rode vlag van Rusland vervangen door het blauw-geel van Oekraïne. Militaire analisten zeggen dat het Oekraïense leger in de provincie Charkov tot 50 kilometer in door Rusland bezet gebied is opgerukt. Een voor de Russische bevoorrading belangrijke spoorlijn tussen Moskou en het oosten van Oekraïne zou daardoor binnen schootsafstand van de Oekraïense artillerie zijn komen te liggen. De opmars van de afgelopen dagen in de provincie Charkov kwam als een verrassing. Alle aandacht ging uit naar de provincie Cherson, waar al langer een Oekraïens offensief werd verwacht. Het vermoeden is dat Rusland daarom troepen bij Charkov heeft weggehaald om de posities in het zuiden te versterken. Een adviseur van president Zelensky zegt dat bij Cherson minder snel vooruitgang wordt geboekt dan in de provincie Charkov. De stad Cherson ligt op de noordelijke oever van de Dnepr. Alles wijst erop dat Oekraïne de Russen daar probeert te isoleren door overgebleven bruggen over de rivier te bombarderen. De Amerikaanse minister van Buitenlandse Zaken Blinken waarschuwde bij een vergadering van de NAVO in Brussel voor te veel optimisme. "We zien dat Oekraïne voorzichtig maar aantoonbaar vooruitgang boekt", zei hij. "Maar dit gaat nog wel een tijdje duren. Er zijn veel Russische strijdkrachten in Oekraïne. President Poetin heeft laten zien dat hij bereid is veel mensen in te zetten, waar Rusland een hoge prijs voor betaalt." NAVO-secretaris-generaal Stoltenberg zei dat de oorlog een cruciale fase is ingegaan. De komende maanden moeten laten zien of de bondgenoten van Oekraïne de eenheid weten te bewaren. Die staat onder druk door de hoge energieprijzen en de inflatie. Ook riep hij de NAVO-lidstaten op het Oekraïense leger uniformen, generatoren, tenten en andere materialen te leveren, zodat het de winter kan doorkomen. Als de oorlog nu stopt, is voor de wederopbouw van Oekraïne 347 miljard euro nodig, blijkt uit een schatting van de Wereldbank, de Europese Commissie en de Oekraïense regering.||https://nos.nl/artikel/2443985-rusland-evacueert-steden-in-provincie-charkov
2022-09-09||Ook Europese energieministers overwegen prijsplafond op buitenlands gas|| In Brussel zijn de Europese ministers van Energie het in grote lijnen eens geworden over maatregelen om de crisis op de gas- en elektriciteitsmarkt aan te pakken. Ook een prijsplafond voor gas behoort volgens de bewindspersonen tot de mogelijkheden. Ze roepen de Europese Commissie op om daar voorstellen voor te doen. De Commissie presenteerde dinsdag een reeks ingrijpende plannen om de crisis op de Europese energiemarkt te beteugelen. Onderdeel daarvan was een prijsplafond voor Russisch gas. Maar de EU-ministers voor Energie willen nog verder gaan. Ze willen dat de Europese Commissie met uitgewerkte plannen komt voor een maximumprijs voor buitenlands gas in het algemeen, niet enkel voor Russisch gas. "Een algemeen prijsplafond kost miljarden, of we moeten rantsoeneren. Want als de overheid geen geld bijlegt zullen producenten hun gas elders verkopen", zegt Jilles van den Beukel, energiedeskundige bij het Den Haag Centrum voor Strategische Studies. "Als we dat niet willen zal de overheid gasleveranciers moeten gaan subsidiëren." In dat geval blijven energiebedrijven duur gas kopen, maar betalen huishoudens een lagere prijs. Een maximale prijs voor alleen Russisch gas heeft ook consequenties. "De Russen zullen de gaskraan waarschijnlijk helemaal dichtdraaien", zegt Van den Beukel. "Financieel zal dat ook doorbijten betekenen, want gas wordt dan nog duurder. Maar dan raak je voor het eerst ook Rusland financieel, die raken een afzetmarkt kwijt." "We hebben de Commissie een duidelijke taak gegeven om binnen enkele dagen met een robuust en tastbaar voorstel te komen", zegt de Tsjechische minister van Industrie en Handel, Jozef Síkela. Hij zat het ingelaste Europese beraad vandaag voor. "We zullen er alles aan doen om onze burgers en bedrijven te helpen die te maken hebben met hoge energieprijzen." Het is de bedoeling dat de Europese Commissie uiterlijk volgende week met concrete plannen komt. Behalve het prijsplafond voor gas verwachten de energieministers ook dat de Commissie haar andere voorstellen verder uitwerkt. Het gaat onder meer om een maximumprijs voor duurzame elektriciteit en een verplichte "solidariteitsbijdrage" voor olie- en gasbedrijven.||https://nos.nl/artikel/2443982-ook-europese-energieministers-overwegen-prijsplafond-op-buitenlands-gas
2022-09-09||De kledingstijl van koningin Elizabeth: 'eigen', 'standvastig' en 'diplomatiek'|| "Standvastig", zo omschrijft modekenner en royaltyverslaggever Josine Droogendijk de kledingstijl van de overleden koningin Elizabeth. Ook Brigitte Balfoort, auteur van het vorig jaar verschenen boek Koninklijke Stijl, kan de stijl van Elizabeth zo uittekenen. "Een hoed, zwarte schoenen en een felgekleurd jasje. En hoe ouder de koningin werd, hoe feller die kleur." Koningin Elizabeth had volgens Droogendijk een duidelijk eigen stijl, en liet zich nooit erg beïnvloeden door modetrends. "Haar outfits waren bijna nooit verrassend", aldus Droogendijk. "Maar dat is niet minder mooi: stabiliteit past bij een staatshoofd." Bij de kleding van Elizabeth werd volgens Droogendijk niets aan het toeval overgelaten. "De stof werd bijvoorbeeld voor een ventilator gehouden om te kijken wat er zou gebeuren bij een windvlaag. En om te kijken of er niet snel haaltjes ontstonden, gingen kleedsters met een horloge over de stof." Ook liep iemand met dezelfde schoenmaat als de koningin haar nieuwe schoenen in. Elizabeths mantelpakjes in felle kleuren verschenen vooral in de laatste twintig jaar. Dat was mede het gevolg van de komst van ontwerpster Angela Kelly in 2002. De koningin kreeg in die tijd regelmatig de kritiek dat ze chagrijnig keek, zegt oud-correspondent Verenigd Koninkrijk Hieke Jippes. "Kelly heeft gezegd: we gaan u een beetje opleuken." De uitgesproken kleuren, van felroze tot felgroen, moesten er ook aan bijdragen dat de koningin direct opviel in een grote menigte. "Ze was maar 1 meter 60, dus ze moest het daar echt van hebben", aldus Jippes. Bovendien was goed zichtbaar zijn volgens de koningin belangrijk voor de toekomst van het koningshuis, zegt Balfoort. "Haar idee was: men moet mij zien om te kunnen geloven in de monarchie." Maar bovenal was Elizabeth volgens Droogendijk de koningin van "het diplomatieke kleden". Ze had heel goed begrepen dat "kleding spreekt", zegt Droogendijk. Bij de opening van een nieuwe metrolijn in Londen, die werd vernoemd naar de koningin en de kleur paars had, droeg Elizabeth bijvoorbeeld een paarse jurk. "Dan denk je: 'oh wat leuk!'", zegt Droogendijk. Bij een bezoek aan Ierland in 2011 kwam de koningin in het groen, de kleur van het land. "Dit was voor het eerst sinds de onafhankelijkheid van Ierland in 1921 dat een Britse vorst voet aan land in Ierland zette", zegt oud-correspondent Jippes. "De Britten worden in Ierland gezien als onderdrukkers van het eiland." Met haar groene jurk straalde Elizabeth volgens Jippes uit dat zij de Ieren tegemoetkwam. Ook voor de klimaatconferentie van vorig jaar in Glasgow koos de koningin een bijpassende kleur en outfit. Ze verscheen voor haar videospeech in een groene jurk met vlinderbroche. "Ze stond ook wel bekend als een country woman at heart", zegt Jippes. "Ze genoot van paardrijden, wandelen met de honden, en was geïnteresseerd in tuinieren." Een outfit die meer vragen opriep waren de blauwe jurk en blauwe hoed met gele bloemetjes die de koningin droeg tijdens de opening van het parlement in 2017, ten tijde van de Brexit. Met het blauw en geel verwees de koningin volgens sommigen naar de Europese Unie. "We weten dat ze niet heel blij was met de Brexit", zegt Balfoort. "Ze mocht natuurlijk niets zeggen, maar via haar kleding uitte ze toch haar mening." Oud-correspondent Jippes durft niet zover te gaan. "Ik denk dat ze niets deed wat de rol van de monarch in gevaar kon brengen. Ik denk niet dat zij boodschappen aan de buitenwereld probeerde te zenden. Maar sfeer was zo verhit, dat iedereen overal wat in zag." Ook bij het bezoek van oud-president Donald Trump aan het Verenigd Koninkrijk in 2018 baarde koningin Elizabeth opzien. Op haar blauwe mantelpak droeg zij een broche die zij had gekregen van oud-president Barack Obama. Toeval? "Dat kan niet", zegt Balfoort. "Wetende dat alles tot in de puntjes was voorbereid. Alles was doordacht."||https://nos.nl/collectie/13912/artikel/2443974-de-kledingstijl-van-koningin-elizabeth-eigen-standvastig-en-diplomatiek
2022-09-09||Oud-minister Kamp was 'echt verontrust' over hoge gasproductie in 2013|| Er is in 2013, na de zwaarste aardbeving in Groningen, doelbewust meer gas verkocht dan voor de leveringszekerheid nodig was. Er werd zelfs voor gezorgd dat het Groningse gas werd gemengd met ander gas om zeker te zijn dat het zijn weg naar de markt wist te vinden. Voor minister Kamp was dat een verontrustende ontdekking, die hij deed over de recordproductie, zei hij voor de parlementaire enquêtecommissie gaswinning. Tot die hoge productie werd besloten door Shell en Exxon, eigenaren van de NAM, maar daar zaten ook vertegenwoordigers van het ministerie van Economische Zaken bij. "Dat vond ik verontrustend en dat vind ik nog steeds", verklaarde Kamp, die destijds minister op dat ministerie was. Kamp hamerde erop dat er heel lang te weinig kennis beschikbaar was om een goed besluit te kunnen nemen over het niveau van gaswinning. Zo waren er volgens hem in 2013 minder aardbevingen en kon hij onvoldoende op de kennis van het Staatstoezicht op de Mijnen afgaan. Maar in tegenstelling tot wat Kamp zei, waren er juist meer bevingen in 2013, dan in het jaar daarvoor. Kamp werd minister twee maanden na de aardbeving in Huizinge. Bij zijn aantreden moest hij in hoog tempo zijn kennis over de gaswinning bijspijkeren. De structuur waarin afspraken werden gemaakt over de aardgaswinning in Groningen (het 'gasgebouw' genoemd) was zo complex dat hij een jaar na zijn aantreden daar nog geen duidelijkheid over had. Ook ontbrak het aan voldoende kennis, meende hij, om de gaswinning direct te beperken. Dat was hem geadviseerd door zijn toezichthouder, het SodM, na de zwaarste aardbeving tot nu toe in Groningen.||https://nos.nl/collectie/13902/artikel/2443972-oud-minister-kamp-was-echt-verontrust-over-hoge-gasproductie-in-2013
2022-09-09||Ook met nieuw opgerichte Ecologische Autoriteit moet stikstofuitstoot flink omlaag|| Nederland is weer een adviesorgaan rijker: de Ecologische Autoriteit. Een deel van de boeren en van de politiek heeft z'n hoop gevestigd op die autoriteit om af te komen van in hun ogen starre en te strenge stikstofnormen. Maar de nieuwe tijdelijke voorzitter van de autoriteit, oud-CDA-politica Marja van der Tas, prikt die droom vandaag door: "Ik denk dat we met elkaar voldoende kennis hebben om te zien dat stikstof absoluut een grote drukfactor is op onze natuur. Het kabinet besloot vandaag tot het oprichten van de Ecologische Autoriteit. Alle provincies moeten het komende jaar plannen inleveren om de kwaliteit van de natuurgebieden te verbeteren. "De Ecologische Autoriteit moet toetsen of die plannen voldoende zijn," zegt minister Van der Wal. "Dan gaat het echt over de staat van de natuur, niet alleen over stikstof, maar juist ook over andere drukfactoren. Bijvoorbeeld droogte." Boeren vroegen de laatste maanden vaker om breder naar de staat van de natuur te kijken en niet alleen naar stikstofneerslag. Ook CDA-leider en minister van Buitenlandse Zaken Hoekstra vroeg daar om in een veelbesproken interview met het AD. Hij stelde daarin voor om afscheid te nemen van de kritische depositiewaarde (KDW), een norm om te bepalen hoeveel stikstof een natuurgebied aankan, als een nieuw op te richten ecologische autoriteit breder kan beoordelen hoe het gaat met de kwaliteit van de natuur. Als Hoekstra die hoop heeft, zal hij bedrogen uitkomen, denkt waarnemend voorzitter van de Ecologische Autoriteit Marja van der Tas. "Dan is nog onvoldoende bekend wat een ecologische autoriteit gaat doen." De Ecologische Autoriteit zal zich de komende tijd vooral richten op plannen voor natuurherstel van provincies. Als zij hun plannen voor natuurherstel inleveren, zal per natuurgebied een werkgroep worden samengesteld van deskundigen die beoordelen of die plannen voldoen. Van der Tas: "Er is maar één ecologische autoriteit, maar per adviesaanvraag hebben we andere mensen nodig. Duinen zijn heel anders dan rivierengebieden." Het zal zeker niet alleen over stikstof gaan, verwacht Van der Tas, maar wel heel veel. "Ik heb niet de illusie de factor stikstof weg te kunnen poetsen. Sterker nog, we moeten juist maatregelen gaan beoordelen die het probleem kleiner moeten maken." En breder naar de natuurproblemen kijken, kan juist ook nieuwe problemen aan het licht brengen, zegt ook minister Van der Wal. "Het kan beide kanten opslaan. Dat zeg ik ook altijd over meten. Hoe meer we meten, hoe meer we weten, maar dat betekent niet altijd dat het resultaat positiever is. Dat vergeten we wel eens, het kan natuurlijk ook negatiever zijn."||https://nos.nl/artikel/2443971-ook-met-nieuw-opgerichte-ecologische-autoriteit-moet-stikstofuitstoot-flink-omlaag
2022-09-09||Inspecties slaan alarm over minderjarige asielzoekers in Ter Apel|| In de asielopvang in Ter Apel is de situatie voor kinderen zonder ouders ver onder de maat. Dat schrijven twee inspecties in een brandbrief aan staatssecretaris Van der Burg van Justitie. De Inspectie Gezondheidszorg en Jeugd en de Inspectie Justitie en Veiligheid roepen de staatssecretaris op niet te wachten met ingrijpen. Volgens hen lopen "alleenstaande minderjarige vreemdelingen" grote risico's en moeten ze naar andere plaatsen in het land worden overgebracht. De inspecties waren gisteren in Ter Apel. Daar zaten toen 213 alleenstaande minderjarigen. Volgens de inspecteurs is er eigenlijk maar plaats voor maximaal 55 kinderen zonder ouders en kan het COA nu geen toezicht houden op de veiligheid en gezondheid en het welbevinden van de kinderen. "COA-medewerkers willen alles doen wat zij kunnen, maar met deze aantallen lukt dat niet meer", schrijven ze aan Van der Burg. De inspecties hebben vastgesteld dat de kinderen zonder toezicht en begeleiding in units wonen en slapen, dat de keukens, wc's, douches en slaapkamers vies zijn en dat er daardoor risico's zijn voor de gezondheid. Onder de 213 minderjarigen waren 19 kinderen jonger dan 15 jaar. "Zulke kwetsbare kinderen horen in een kleinschalige opvang voortdurend passende begeleiding te krijgen en die is er in Ter Apel niet." Staatssecretaris Van der Burg van Asiel laat via een woordvoerder weten dat hij de kritiek van de inspecties heel goed begrijpt en dat er actie wordt ondernomen. Aan provincies is gevraagd om direct 25 tot 30 eengezinswoningen aan te bieden om zo de doorstroom in Ter Apel weer op gang te brengen. "Daarnaast blijft alle inzet op het realiseren van opvangplekken voor alleenstaande minderjarige vreemdelingen onverminderd doorgaan", aldus de staatssecretaris. "We zetten alles op alles om de situatie te verbeteren." De inspecties luidden in juni ook al de noodklok over de situatie van kinderen in de asielopvang in het algemeen, dus ook die met ouders. Sindsdien is de toestand niet verbeterd en de situatie van kinderen zonder ouders is nog schrijnender dan die van andere kinderen, staat in de brief. Steeds meer kinderen melden zich in Nederland in hun eentje voor asiel. Van januari tot en met juli waren het er ruim 1700. Dat zijn er meer dan twee keer zoveel als in dezelfde periode vorig jaar. En volgens cijfers van de IND deden in augustus nog eens 588 alleenstaande minderjarige vreemdelingen een asielaanvraag. NOS Stories sprak de afgelopen weken met tientallen minderjarige alleenstaande asielzoekers bij Ter Apel:||https://nos.nl/artikel/2443964-inspecties-slaan-alarm-over-minderjarige-asielzoekers-in-ter-apel
2022-09-09||Duitse autoverhuurders weigeren Nederlandse klanten|| Verschillende Duitse autoverhuurbedrijven willen geen snelle en dure auto's meer verhuren aan Nederlanders. Dat blijkt uit onderzoek van Omroep Brabant. Sommige verhuurders wijten het aan een verzekeringskwestie, anderen zeggen dat de luxe auto's "slechte mensen" trekken. Aanleiding voor de rondgang is het ongeluk in Oud Gastel vorige week, waarbij een 27-jarige man in een gehuurde Mercedes uit het Duitse Aken een ongeval veroorzaakte waarbij twee vrouwen en twee kinderen omkwamen. De omroep sprak onder andere met de eigenaar van Aero Rent in Rastatt. Bij hem zijn Nederlanders niet welkom. "Een Nederlander die aangeeft zinloos heen en weer te willen rijden met de auto, soms helemaal naar Marokko en terug, wie kan daar naar eer en geweten mee instemmen? Sportwagenverhuur trekt veel slechte mensen aan", zegt hij. Ook noemt de Duitser het vervoer van "drugs en geld" in de grensregio als reden om extra voorzichtig te zijn. Volgens de omroep krijgen Duitse autoverhuurbedrijven veel verzoeken uit Nederland. Drie van de bedrijven die Omroep Brabant sprak, verhuren niet meer aan Nederlanders. "Het is een verzekeringskwestie", aldus een medewerker van Supercar Performance in Langenfeld, waar je naast een Volkswagen Golf ook een Corvette en een Audi R8 kan huren. Onzin volgens Aero Rent. "Met de verzekering heeft het niks te maken, dat zeggen mijn collega's om iemand beleefd af te wijzen", aldus een medewerker. Nederlandse verhuurbedrijven zeggen dat het vaak aantrekkelijk is om in Duitsland te huren omdat contante betalingen daar gangbaarder zijn en snelle sportwagens er vaak goedkoper zijn. Politieagenten zeggen tegen Omroep Brabant dat het incident in Oud Gastel niet op zichzelf staat. Wijkagent Jens Raijmakers uit Eindhoven hield vorige week nog iemand aan in een gehuurde Golf GTI uit Duitsland. "Met grote regelmaat zijn de bestuurders jonge gasten die het hele jaar in een Toyota Yaris rondrijden, geld sparen en dan een weekje in een te snelle auto rondjes gaan rijden", zo schrijft hij. "Waar het vaak mis gaat: grove zelfoverschatting van de rijvaardigheid in combinatie met te veel paardenkrachten."||https://nos.nl/artikel/2443961-duitse-autoverhuurders-weigeren-nederlandse-klanten
2022-09-09||Man in zorgelijke toestand na arrestatie met taser en beet politiehond|| Een 42-jarige man uit Rhoon is "in zorgelijke toestand" opgenomen in het ziekenhuis na een arrestatie waarbij hij werd getaserd en werd gebeten door een politiehond. Agenten van de politie Rotterdam hielden hem gisteren aan. De man maakte volgens de politie ruzie en was zo agressief en onhandelbaar dat agenten hem moesten taseren. Dat had geen effect. Daarna werd een politiehond ingezet die hem in een been beet. De verdachte werd daarna aangehouden en naar het politiebureau in Spijkenisse gebracht, waar een ambulance klaarstond. In het ziekenhuis werd hij onwel. Sindsdien verkeert hij in zorgelijke toestand. De Rijksrecherche is onder leiding van het Openbaar Ministerie een onderzoek naar de arrestatie gestart. Eind augustus overleed een arrestant tijdens de rit naar het politiebureau. De man was gearresteerd in Borne omdat hij onder invloed van verdovende middelen zou zijn geweest. Op beelden is te zien hoe de man ogenschijnlijk bewusteloos uit de auto wordt gehaald en een van de agenten zijn knie twee keer op de borst van de man lijkt zetten. De recherche en OM onderzoeken ook deze zaak.||https://nos.nl/artikel/2443959-man-in-zorgelijke-toestand-na-arrestatie-met-taser-en-beet-politiehond
2022-09-09||Veel regen verwacht in Zuidwest-Nederland, kans op wateroverlast|| Vanavond en vannacht kan er in het zuidwesten van Nederland veel regen vallen, zo waarschuwt het KNMI. Tot zaterdagmiddag wordt er zo'n 20 tot 40 mm regen verwacht, en op sommige plekken zelfs meer dan 50 mm. Deze hoeveelheden kunnen leiden tot wateroverlast, zo waarschuwt het meteorologisch instituut. Het KNMI heeft daarom de waarschuwingscode geel uitgegeven voor de provincies Noord-Brabant, Zuid-Holland, Limburg en Zeeland. Code geel is de laagste waarschuwingscode. Door het verwachte slechte weer en de landelijke treinstaking was het vandaag al vroeg in de middag druk op de Nederlandse wegen. Rond 17.30 waren er volgens de ANWB 115 files in Nederland, in totaal zo'n 700 kilometer lang. Vanaf 18.30 uur namen de files weer af. In Gelderland stonden in de vroege avond straten blank door zware regenval, meldt Omroep Gelderland. Onder meer in Arnhem en Oosterbeek liepen straten onder, in Arnhem viel een boom om over een weg heen. Over schade is niets bekend. De oorzaak van de grote hoeveelheid regen zijn de buien die vanaf de Noordzee het land binnentrekken. Het gaat om een lagedrukgebied dat heel langzaam over het land naar het oosten trekt, legt weerman Gerrit Hiemstra uit. "Dat zijn dé situaties die in Nederland voor extreem veel regen kunnen zorgen." Hij waarschuwt voor lokale overstromingen, vanavond en vannacht. "Straten die blank komen te staan, tunnels die onder lopen, overstromende rioolputten, dat soort verschijnselen." Het grootste risico op wateroverlast ligt in het gebied dat grofweg in de driehoek Den Haag-Gorinchem-Zierikzee ligt. In de loop van zaterdag trekken de buien naar het zuidoosten weg, verwacht het KNMI.||https://nos.nl/artikel/2443957-veel-regen-verwacht-in-zuidwest-nederland-kans-op-wateroverlast
2022-09-09||Reizigers vragen massaal geld terug van NS || De NS schroeft de klantenservice op omdat reizigers in groten getale vergoedingen aanvragen. Vandaag ligt bijna het volledige treinverkeer plat door een staking. Reizigers lopen daardoor vertraging op of moeten uitwijken naar alternatief vervoer. De kosten hiervoor kunnen bij NS worden geclaimd. Wel duurt het sowieso langer dan een maand voordat het geld op de rekening staat van de reiziger, zegt NS: vanwege de stakingen is het erg druk en de verwerking van de aanvragen kost tijd. "Dat komt bijvoorbeeld ook omdat je een bewijs moet overhandigen als je zegt dat je kosten hebt gemaakt voor vervangend vervoer. Dat moet allemaal worden gecheckt." Een NS-woordvoerder zegt dat de pagina met de stakingsregeling "zeker goed wordt gevonden". Aantallen wil hij niet noemen. "Maar het staat prominent op de voorpagina. We realiseren ons namelijk goed dat mensen met de trein willen maar dat nu niet kunnen. En dit verzacht de pijn iets. Dat daar voor ons kosten aan zijn verbonden, snappen we." De Consumentenbond zegt dat het goed is dat reizigers worden geattendeerd op de stakingsregeling. "Het is ze vrij gemakkelijk gemaakt. Alle begrip voor de stakingen, maar het is ook heel vervelend voor reizigers want zij zullen een alternatief vervoersmiddel moeten regelen. Daar zit je dan met je trajectkaart." Zaterdag praten de bonden en de spoorvervoerder weer verder over de cao. Komen ze er ook dan niet uit, dan volgen er komende dinsdag en donderdag nieuwe stakingen.||https://nos.nl/artikel/2443954-reizigers-vragen-massaal-geld-terug-van-ns
2022-09-09||Kabinet wil verdachten zware misdrijven per video laten voorkomen || Verdachten van zware misdrijven kunnen hun rechtszaak vanaf volgend jaar via een videoverbinding bijwonen. De ministerraad heeft daarmee vandaag ingestemd. Op deze manier worden veiligheidsrisico's, met name bij het vervoer van gedetineerden van en naar de rechtbank, ingedamd. Het is de bedoeling dat de rechter vanaf 1 januari kan besluiten dat een verdachte niet naar de rechtbank komt, maar de rechtszaak vanuit een speciale ruimte op afstand kan bijwonen. Dat beperkt het risico op ontsnapping en scheelt een enorme politie-inzet op zittingsdagen. Ook kan op deze manier worden voorkomen dat verdachten van zware misdrijven met elkaar kunnen communiceren. Het kabinet heeft vandaag besloten om het voorstel voor advies naar de Raad van State te sturen. Die zal onder meer kijken hoe de nieuwe regeling zich verhoudt tot het aanwezigheidsrecht van verdachten, die de mogelijkheid moeten krijgen om hun rechtszaak bij te wonen. Ondertussen is al opdracht gegeven om in de Extra Beveiligde Inrichting (EBI) in Vught twee ruimtes in te richten, waar verdachten met hun advocaten digitaal bij een rechtszaak kunnen zijn. Die ruimtes moeten nog dit jaar worden opgeleverd. Oud-minister Dekker kwam vorig jaar met het idee om verdachten vaker via een videoconferentie te laten voorkomen. Aanleiding was het Marengo-proces met hoofdverdachte Ridouan Taghi, waarbij op zittingsdagen steeds honderden politiemensen nodig zijn.||https://nos.nl/artikel/2443952-kabinet-wil-verdachten-zware-misdrijven-per-video-laten-voorkomen
2022-09-09||Schade in Pakistan door overstromingen rond de 30 miljard dollar|| Pakistan heeft zo'n 30 miljard dollar aan steun nodig om de schade te kunnen herstellen van de verwoestende overstromingen die de afgelopen maanden het land troffen. Dat zegt VN-secretaris-generaal Antonio Guterres. Hij is naar Pakistan gereisd om de schade met eigen ogen te bekijken. Pakistan wordt sinds juni geteisterd door overstromingen, veroorzaakt door zware regenval. Volgens de autoriteiten zijn meer dan vier miljoen akkers door het regenwater verwoest en is de schade opgelopen tot meer dan 30 miljard dollar. Een derde van het land staat onder water en duizenden kilometers aan wegen zijn verwoest, net als bruggen, scholen en ziekenhuizen. Meer dan drie miljoen inwoners zijn getroffen, zeker duizend zijn om het leven gekomen. De Pakistaanse premier, Shehbaz Sharif, zegt dat zijn land een "oneindige" hoeveelheid hulp nodig heeft. "Zonder internationale steun zal Pakistan in de problemen blijven." Guterres steunt Sharif en doet eenzelfde oproep aan de hele wereld om Pakistan te steunen in wat hij noemt een "klimaatcatastrofe". De Pakistaanse autoriteiten zeggen dat het land de gevolgen ondervindt van extreme weersomstandigheden door klimaatverandering, veroorzaakt door Westerse landen. "We hopen dat het bezoek van de VN zal helpen om de wereld te laten zien hoe Pakistan een van de tien kwetsbaarste landen wereldwijd is, terwijl het minder dan een procent bijdraagt aan de wereldwijde uitstoot", zegt de Pakistaanse minister van Informatie, Maryam Aurangzeb. Experts zeggen dat Pakistan voor 0,4 procent verantwoordelijk is voor de uitstoot van stoffen die bijdragen aan klimaatverandering, tegenover de Verenigde Staten met 21,5 procent, China met 16,5 procent en de Europese Unie met 15 procent. VN-chef Guterres waarschuwde vorige week ook al in een boodschap voor de gevolgen van klimaatverandering, verwijzend naar de overstromingen in Pakistan. "Laten we stopen met slaapwandelen", zei hij in een videoboodschap. "Vandaag is het Pakistan, morgen kan het jouw land zijn." Tot nu toe hebben verschillende landen bijna zestig vliegtuigen met noodhulp naar Pakistan gestuurd. De Verenigde Arabische Emiraten is een van de meest gulle gevers met 26 vliegtuigen met noodhulp. De Verenigde Staten helpen ook. Volgens Pakistaanse officials zet de VS een luchtbrug voor humanitaire hulp op. Vandaag zal het eerste vliegtuig aankomen.||https://nos.nl/artikel/2443947-schade-in-pakistan-door-overstromingen-rond-de-30-miljard-dollar
2022-09-09||Fataal ongeluk met zeilschip kwam door houtrot in giek|| Het dodelijke ongeluk op een zeilschip bij Terschelling op 31 augustus werd veroorzaakt door houtrot, concludeert de Onderzoeksraad voor Veiligheid (OVV). De giek brak daardoor af en kwam terecht op een meisje van 12 uit Den Haag dat ter plekke overleed. Het ongeluk op het charterschip Risico is het meest recente in een reeks vergelijkbare gevallen. In 2016 kwamen drie mensen om het leven bij een ongeluk op het historische zeilschip Amicitia in Harlingen. De mast brak af door houtrot. Eind mei overleed een man na een ongeluk op het charterschip Wilhelmina, dat ook Harlingen als thuishaven heeft. Een vrouw raakte zwaargewond. Het onderzoek naar de oorzaak loopt nog, zegt Omrop Fryslân. Duidelijk is wel dat ook daar een giek naar beneden viel. In 2019 oordeelde de OVV dat het risico op houtrot groot is bij de bruine vloot. Begin dat jaar overleed een medewerker toen de mast van een schip plotseling afbrak. Op het schip Risico uit 1895 zaten leerlingen die op schoolreis waren. Voor de opvarenden werd slachtofferhulp geregeld. Burgemeester Ina Sjerps van Harlingen sprak van een "vreselijk en dramatisch ongeluk waar kinderen getuige van waren".||https://nos.nl/artikel/2443939-fataal-ongeluk-met-zeilschip-kwam-door-houtrot-in-giek
2022-09-09||Brits koningshuis rouwt tot week na begrafenis, bloemenzee bij Buckingham Palace|| De rouwperiode die de Britse koninklijke familie aanhoudt vanwege de dood van koningin Elizabeth duurt tot zeven dagen na de begrafenis. Dat meldt de BBC op basis van een verklaring van Buckingham Palace. De periode is vandaag ingegaan. Nog niet is bekendgemaakt wanneer Elizabeth wordt begraven, maar volgens het protocol moet de uitvaart tien dagen na het overlijden plaatsvinden. Dat betekent dat de rouwperiode voor de koninklijke familie ruim twee weken duurt. De periode van nationale rouw voor het Britse volk duurt tot de avond op de dag van de uitvaart. Intussen worden op veel plekken in het VK bloemen voor Elizabeth neergelegd, onder meer bij haar paleizen. Al vroeg in de ochtend kwamen mensen naar Buckingham Palace in Londen, ook om met elkaar te rouwen: Ook bij Windsor Castle, net buiten Londen, worden veel mensen verwacht. Daar worden om 13.00 uur Nederlandse tijd ook de klokken geluid, net als die van Westminster Abbey en St Paul's Cathedral in Londen. Om 14.00 uur worden op enkele plekken met kanonnen 96 saluutschoten afgevuurd, verwijzend naar de leeftijd die Elizabeth heeft bereikt. In Australië en Nieuw-Zeeland, die horen bij het Gemenebest, waren die saluutschoten al eerder: Verder zijn op veel plaatsen in wereld condoleanceregisters geopend voor de overleden koningin. Ook bij de Britse ambassade in Den Haag kunnen mensen terecht om hun medeleven te betuigen. Britse dagbladen staan vol met woorden van dankbaarheid en eerbied aan het adres van de vorstin. The Guardian en The Times publiceren een portret van Elizabeth bij haar kroning in 1953. "Een leven in dienstbaarheid", schrijft The Times erbij. The Sun wijdt een bijlage van 36 pagina's aan het overlijden van de koningin.||https://nos.nl/collectie/13912/artikel/2443937-brits-koningshuis-rouwt-tot-week-na-begrafenis-bloemenzee-bij-buckingham-palace
2022-09-09||Dijsselbloem was in 2013 'zeer verbaasd' over recordgasproductie|| Voormalig minister Dijsselbloem van Financiën was "zeer verbaasd" over de recordproductie van aardgas in het jaar na de aardbeving in Huizinge in 2012. Hij hoorde naar eigen zeggen pas in december 2013 dat de winning op een veel hoger niveau was uitgekomen dan vooraf in het businessplan van gasverkoopbedrijf Gasterra had gestaan. Toen Dijsselbloem hoorde van de recordproductie, vroeg hij in de ministerraad om opheldering, zo verklaarde hij voor de parlementaire enquêtecommissie gaswinning. De argumenten die daarvoor werden gegeven klopten niet, zegt hij nu. Zo werd gezegd dat het te maken had met een koude winter, waar geen rekening mee was gehouden. Dijsselbloem vraagt zich af wie er verantwoordelijk is geweest voor het verder open draaien van de gaskraan. "Ik hoop dat u blootlegt wie dat heeft gedaan", zei de oud- minister tegen de parlementaire enquêtecommissie. Hij had er volgens hem ook geen rekening mee gehouden dat de gaswinning nog zou worden verhoogd, omdat het volgens hem logisch was om de productie hooguit gelijk te houden. Het advies van het Staatstoezicht op de Mijnen (SodM) was immers om zo snel en zo veel als realistisch mogelijk de gaswinning te verminderen. Hij noemde de afwijkende adviezen die daarover kwamen van de betrokken kennisinstituten KNMI, TNO en gaswinningsbedrijf NAM "houtje-touwtje". "We kwamen er toen achter dat de instituten die dat zouden moeten weten, zeer beperkte kennis hadden", zei Dijsselbloem. "Ik was daar zeer chagrijnig over. Het SodM ging zelf maar rekenen. Het was onthutsend hoe weinig kennis was opgebouwd over de aardbevingen." Minister Kamp van Economische Zaken besloot daarom niet direct te handelen, maar eerst 14 onderzoeken te laten doen naar de gevolgen van een productiebeperking. Dat vond Dijsselbloem een terecht besluit. Achteraf zegt hij daarvan dat, ondanks die onderzoeken, de productie in ieder geval beperkt had moeten worden. "We hadden zeker niet moeten toestaan dat er meer gewonnen zou worden." Toch wilde Dijsselbloem zelf in 2014 meer gas laten winnen dan de 40 miljard kuub die hem wordt voorgesteld door minister Kamp. Dijsselbloem wilde dat het 42 miljard werd. Dat had volgens hem te maken met de onduidelijke adviezen over een veilig productieniveau van het Staatstoezicht op de Mijnen. En omdat het veel gasbaten zou schelen, wilde hij de productie niet naar dat niveau terugbrengen. "Ik wil het niet verbloemen. De begroting zag er toen nog niet goed uit. Financiën spelen altijd een rol en dat vind ik ook terecht." Dijsselbloem benadrukte aan het einde van zijn verhoor nog eens dat nooit met hem is besproken om de gaskraan verder open te draaien in 2013 vanwege problemen met de begroting.||https://nos.nl/collectie/13902/artikel/2443936-dijsselbloem-was-in-2013-zeer-verbaasd-over-recordgasproductie
2022-09-09||Weer ruimte voor grootgebruikers op stroomnet Brabant en Limburg|| Het hoogspanningsnet in Limburg en Noord-Brabant heeft vanaf december weer ruimte voor nieuwe windparken, zonneparken en grootverbruikers. Afgelopen drie maanden konden die geen aansluiting krijgen omdat het stroomnet te vol was. Het capaciteitstekort ontstond door de snelle opkomst van warmtepompen, laadpalen, nieuwe bedrijven en de elektrificatie van de industrie. Vanaf half juni zocht onder meer landelijk netbeheerder Tennet naar een oplossing. Een tijdelijke werd gevonden in de vorm van 'spits mijden'. Dat houdt in dat gebruikers op een ander moment stroom verbruiken of opwekken. Een voorbeeld is een fabriek die doordeweeks minder produceert en meer in het weekend, als de vraag naar stroom lager is. Of een gascentrale die de stroomproductie afschaalt als de zon schijnt, maar juist opschaalt als het donker is en er geen stroom meer door zonnepanelen wordt geleverd. Iets vergelijkbaars gebeurt al op kleine schaal in Zeeland, en zal volgens Tennet verder worden geïntroduceerd op plekken waar het net is overbelast. Bedrijven die daar aan meewerken krijgen een vergoeding van Tennet. In totaal maakt de netbeheer daar 23,5 miljoen euro per jaar voor vrij. Het resultaat: 1700 megawatt aan extra ruimte. Dat is vergelijkbaar met tien keer het vermogen van de stad Maastricht. Het hoogspanningsnet piept en kraakt op veel plekken. En dat blijft nog wel even zo. Hoe dat zit, zie je in deze video: Een van de bedrijven die afgelopen maanden niet verder konden met de transitieplannen is Dommelsch. De bierbrouwerij wil een gasketel vervangen door een elektrische. Daarnaast wil het laadpalen neerzetten zodat het vrachtwagens kan vervangen door elektrische vrachtwagens. De nieuwe ruimte die er nu komt, moet zulke plannen weer mogelijk maken. Er komt 722 megawatt vrij voor bedrijven die een nieuwe aansluiting willen of meer stroom willen gebruiken. Tennet verwacht dat dat genoeg is voor alle grootverbruikers die nu op de wachtlijst staan. Daarnaast komt er 960 megawatt beschikbaar voor nieuwe wind- en zonneparken. Dat zal niet voldoende zijn om de hele wachtlijst aan projecten weg te werken, waarschuwt Tennet. "Volle netten mogen ons vestigingsklimaat en onze duurzaamheidsambities niet in de weg staan", zegt Ben Voorhorst. Hij is door het ministerie van Economische Zaken en Klimaat is aangesteld als speciaal coördinator om de problemen met het elektriciteitsnet in de twee zuidelijke provincies op te lossen. Toch duurt de krapte in Noord-Brabant nog tot 2025 en in Limburg nog tot 2027, blijkt uit onderzoek dat onder leiding van Voorhorst is uitgevoerd. Tegen die tijd moeten netversterkingen in onder meer Boxmeer, Venray en Geertruidenberg klaar zijn. Om dit soort versterkingen mogelijk te maken, investeren Tennet en de lokale netbeheerder Enexis de komende tien jaar samen 4,8 miljard euro. Netbeheerder Enexis, waarmee Tennet samenwerkt, noemt de nieuwe capaciteit geweldig nieuws voor klanten in Noord-Brabant en Limburg. Tegelijkertijd leidt de uitbreiding in het hoogspanningsnet volgens Enexis mogelijk tot meer regionale bottlenecks. "Zie Tennet als de snelwegen: als die worden uitgebreid, dan moeten onze n-wegen dat ook aan kunnen", zegt een woordvoerder van Enexis. Volgens Enexis is de vraag vooral waar het vermogen straks in zijn gebied landt. "Er zijn nu al plekken waarvan we weten dat het sowieso krap wordt omdat het daar al bijna vol zat, zoals in West-Eindhoven en Hapert. Mogelijk leidt het ook bij andere stations tot problemen." Ondernemersorganisaties VNO-NCW en MKB-Nederland zijn blij dat bedrijven weer kunnen worden aangesloten. "Dit lag allemaal op zijn gat voor tientallen bedrijven. Met alle gevolgen van dien voor de Nederlandse economie en de verduurzaming van ons land." De problemen zijn nog niet helemaal voorbij, zeggen de organisaties. "De kaart van Nederland met netgongestie kleurt voor 10 van de 11 provincies nog steeds vuurrood. Wachttijden voor vergunningen van 5 tot wel 8 jaar zijn gewoon geworden, voor de energietransitie is dat maatschappelijk onacceptabel.'||https://nos.nl/artikel/2443933-weer-ruimte-voor-grootgebruikers-op-stroomnet-brabant-en-limburg
2022-09-09||Rutte: intensieve gesprekken met energiebedrijven over dreigende afsluitingen|| Het kabinet voert "intensieve gesprekken" met energiebedrijven over de alarmerende schattingen van het aantal gezinnen dat deze winter door financiële problemen afgesloten dreigt te worden. Dat zei premier Rutte op zijn wekelijkse persconferentie. "We zien wat de hoge prijzen doen met de Nederlandse samenleving", zei Rutte. "We praten met de energiebedrijven over oplossingen over de volle breedte, over hoe we dit gezamenlijk aan kunnen pakken." Meer wilde Rutte er niet over kwijt, omdat de gesprekken nu lopen, zei hij. Rutte reageerde ook op het artikel in NRC over een jongen van 11 die maandag flauwviel in de klas. Zijn moeder vertelde aan de school dat dat kwam doordat haar gezin door geldgebrek sinds vrijdag niet had gegeten. "Ik roep ouders op die in zo'n situatie zitten zich te melden bij hun gemeente", zei Rutte. "Er zijn voorzieningen die zij kunnen aanvragen, zoals de bijzondere bijstand en de extra energietoeslag. Wij horen dat de energietoeslag nog niet bij iedereen terechtkomt die er recht op heeft." Eerder vandaag zeiden de ministers Schouten (Armoedebeleid) en Jetten (Energie) dat hun gesprekken met de energiebedrijven tot doel hebben om afsluitingen vanwege de recente prijsstijgingen te voorkomen. "Mensen moeten gewoon niet in de kou zitten deze winter", zei Schouten. Jetten gebruikte soortgelijke woorden: "Dat mensen worden afgesloten is echt het allerlaatste wat je wilt." Hij zei dat alle opties op tafel liggen, "zolang ze goed uitvoerbaar zijn en vooral ook de mensen helpen die het hardst worden geraakt." Netbeheer Nederland, de vereniging van elektriciteits- en gasnetbeheerders, waarschuwde gisteren dat door de hoge energieprijzen massale afsluitingen dreigen. In een rampscenario kan het gaan om een miljoen huishoudens.||https://nos.nl/artikel/2443931-rutte-intensieve-gesprekken-met-energiebedrijven-over-dreigende-afsluitingen
2022-09-09||Nederlands vrachtschip in aanvaring met groter schip, opvarenden gered|| Voor de kust van Denemarken is een Nederlands vrachtschip in aanvaring gekomen met een ander vrachtschip. De zeven opvarenden van het Nederlandse schip zijn door de Deense marine veilig aan wal gebracht. Een van hen is lichtgewond. Door de aanvaring heeft het schip deels water gemaakt, maar volgens de rederij drijft het schip nog steeds, ondanks de behoorlijke schade. Bergers en sleepboten proberen het schip nog te redden. Eerder had de Deense marine gemeld dat het schip was gezonken. Het ongeluk gebeurde volgens de Deense marine vanochtend in slecht weer, zo'n 37 kilometer van Ringkøbing, aan de westkust van Denemarken. Het 86 meter lange Nederlandse vrachtschip Helge raakte in aanvaring met de Wild Cosmos, een groter schip onder de vlag van de Bahamas met een lengte van 150 meter. Volgens de rederij van het Nederlandse schip is nog onduidelijk hoe dat precies kon gebeuren. De Deense marine stuurde onder meer twee helikopters de zee op om de bemanning te redden. De zeven opvarenden waren na de aanvaring in zee gesprongen. De opvarenden van de Helge zijn met een helikopter aan land gebracht. De Deense marine sprak niet van schade of gewonden bij de Wild Cosmos. Het Nederlandse vrachtschip was onderweg van Antwerpen naar Noorwegen.||https://nos.nl/artikel/2443930-nederlands-vrachtschip-in-aanvaring-met-groter-schip-opvarenden-gered
2022-09-09||Commissie pleit voor verlagen studiegeld voor belangrijke mbo-studies || Het collegegeld moet omlaag voor mbo-studenten die een zorg- of techniekopleiding volgen. Dat staat in een vertrouwelijk rapport van de commissie-Asscher dat is ingezien door het AD. Vooral in de zorg en techniek is de vraag naar praktisch opgeleid personeel groot. Door het collegegeld voor deze mbo-studenten te verlagen, kan volgens de PvdA-coryfee iets aan het probleem worden gedaan. Scholieren zouden door deze financiële prikkel eerder voor een bepaalde opleiding kiezen. Ook moeten mbo-opleidingen en het bedrijfsleven beter met elkaar samenwerken op het gebied van stages, vindt de commissie. En opleidingen moeten zich meer richten op studies die een goede kans bieden op een baan en daar ook meer geld voor uittrekken. De commissie-Asscher benadrukt wel dat studenten de opleiding moeten kiezen die ze ook echt willen. Ook studentenorganisatie JOB MBO zegt dat keuzevrijheid belangrijk is. "Mensen moeten vooral voor hun eigen passie volgen", zegt voorzitter Jelmer Becker. Hij vindt een financiële prikkel niet het beste middel om studenten te trekken. "Beter is om belangrijke mbo-opleidingen al vroeg te promoten in het middelbaar onderwijs of zelfs al op de lagere school." Veel mensen hebben een verkeerd beeld van het mbo, zegt Becker. "Jaren geleden was het sentiment vooral dat iedereen een hoge opleiding moest kiezen, omdat dat beter zou zijn. Maar mbo-studenten zijn erg belangrijk om aan de toekomst te bouwen en te werken aan duurzaamheid." En het is volgens Becker ook een achterhaald idee dat mbo'ers uiteindelijk maar weinig verdienen. "Ik doe een opleiding in de bouw. Als ik klaar ben, verdien ik meer dan afgestudeerden van bepaalde universitaire studies."||https://nos.nl/artikel/2443929-commissie-pleit-voor-verlagen-studiegeld-voor-belangrijke-mbo-studies
2022-09-09||COA: 300 buitenslapers afgelopen nacht in Ter Apel|| In het aanmeldcentrum in Ter Apel hebben vannacht 300 mensen buiten geslapen. Het COA zegt dat het niet gelukt is voor hen een slaapplek te vinden. Daarnaast zijn er 105 kwetsbaren naar de nachtopvang in Stadskanaal gebracht. RTV Noord-verslaggever Marten Nauta was gisteravond bij het aanmeldcentrum. "Het was druk en het regende. Mensen waren aan het schuilen en wat opviel is dat er ook vrouwen en kinderen buiten de hekken stonden. Om 23.00 uur stonden ze daar nog altijd en werd er gevreesd dat ook zij buiten moesten slapen." Na 23.00 uur werden zij onder politiebegeleiding naar binnen gebracht, zegt Nauta. "Omdat er toch ook wat onruststokers aanwezig waren die het erg onprettig en onveilig maakten." In het begin van de nacht zijn de vrouwen en kinderen met bussen naar de nachtopvang in Stadskanaal gebracht. Dat het nu weer mis is gegaan na een periode zonder buitenslapers, kwam toch als een verrassing, zegt Nauta. "Morgen gaat een noodopvanglocatie in Zoutkamp open. Het idee was dat er tot die tijd geen mensen meer buiten hoefden te slapen." Volgens Nauta waren er personeelsproblemen bij het Rode Kruis in Stadskanaal. "Uiteindelijk kon laat in de avond na crisisoverleg bij het Rode Kruis en het COA de locatie in Stadskanaal toch open." Toen moest het vervoer nog worden geregeld. "Het was ongeveer één uur 's nachts toen die bussen arriveerden", zegt Nauta. Gisteren deelden vrijwilligers ook tenten uit voor mensen zonder slaapplek. Een woordvoerder van de gemeente Westerwolde zegt dat die tenten meteen weer zijn weggehaald. "Dat gaan we een volgende keer weer doen. Het is een veiligheidsrisicogebied en tenten zijn niet toegestaan", zegt de woordvoerder. Een woordvoerder van het COA kan niet zeggen hoe de vooruitzichten zijn voor komende nacht. Als de opvanglocatie in Zoutkamp morgen open gaat, is daar plek voor maximaal 700 mensen. Ook moeten er asielzoekers op grote cruiseschepen worden opgevangen. Zo kan een cruiseschip dat onderdak biedt aan 1000 asielzoekers naar Velsen en ook in Amsterdam in het Westelijk Havengebied is er vanaf 1 oktober plek voor 1000 mensen. Dat in Ter Apel weer 300 mensen buiten hebben geslapen, onderstreept volgens minister De Jonge nog eens hoe belangrijk het is dat de afspraken van twee weken geleden worden uitgevoerd. Het kabinet maakte toen onder meer bekend dat er meer flexwoningen komen, zodat gemeenten meer mensen met een verblijfsstatus aan een huis kunnen helpen. En er werden ook andere maatregelen aangekondigd. "Maar dit is niet in een keer opgelost", zei de minister voor Volkshuisvesting voor de ministerraad.||https://nos.nl/artikel/2443927-coa-300-buitenslapers-afgelopen-nacht-in-ter-apel
2022-09-09||Boot zinkt in Noord-Brazilië, zeker 11 doden|| In Brazilië zijn zeker elf mensen omgekomen nadat een boot was gezonken in de noordelijke deelstaat Pará. Nog eens acht mensen worden vermist, melden Braziliaanse media. Onder de doden zijn negen vrouwen en een baby. De boot, die voer tussen het eiland Marajó in de monding van de Amazone en de stad Belém, zonk bij het eiland Cotijuba. Er zouden meer dan tachtig mensen aan boord zijn geweest. 62 mensen zijn gered of wisten zichzelf in veiligheid te brengen. De boot zou geen vergunning hebben gehad voor personenvervoer . De Braziliaanse marine en de staatspolitie van Pará zijn een onderzoek gestart.||https://nos.nl/artikel/2443914-boot-zinkt-in-noord-brazilie-zeker-11-doden
2022-09-09||Aardbeving met kracht van 2,3 in Groningen|| Bewoners in en rond het Groningse Uithuizen zijn vannacht wakker geschud door een aardbeving met een kracht van 2,3. Het KNMI meldde eerste dat het ging om een kracht van 2,4 maar na heranalyse werd dit bijgesteld. Hoewel bevingen tot 2,9 vrijwel nooit schade aanrichten, is dat in Groningen niet per se het geval. "Door de slappe grond in het gebied zal de beving flink gevoeld zijn door omwonenden en voor schade hebben gezorgd", zegt het Staatstoezicht op de Mijnen (SodM), toezichthouder op de delfstoffen- en energiewinning in Nederland. Bij het Instituut Mijnbouwschade Groningen (IMG) zijn vanwege de aardbeving tot nu toe 74 schademeldingen binnengekomen. Daarvan komen er acht uit het zogenoemde effectgebied van de beving. Binnen het effectgebied liggen onder meer de plaatsen Uithuizermeeden, Eppenhuizen, Usquert, Rottum, Startenhuizen, Zandeweer, 't Zandt, Oldenzijl en Zijldijk. Er is één melding gedaan van een mogelijk acuut onveilige situatie. Het IMG moet nog vaststellen of daar preventieve veiligheidsmaatregelen nodig zijn. Van de schademelders kozen er 22 voor een vaste vergoeding van 5000 euro om de schade mee af te handelen. De andere 52 melders hebben gekozen voor een afhandeling via een zogenoemde maatwerkprocedure. Dan komt er een deskundige langs die advies geeft over de oorzaak en omvang van de schade. Inwoners zeggen tegen RTV Noord dat ze om 02.39 uur schrokken van een harde dreun en dat alles in huis begon te trillen. Janny Hofman had nachtdienst toen ze de beving voelde. "Ik zat op kantoor in Uithuizermeeden en het was alsof er een vrachtwagen aankwam. Mijn collega vroeg wat het was, dus ik zei: 'dat was er weer een. Een aardbeving'. Het is natuurlijk verschrikkelijk, al die aardbevingen. Het gaat maar door." De bodem bij Uithuizen was de laatste weken al onrustig. Op 19 augustus was er een beving met een kracht van 1,9 en op 28 augustus een beving met een kracht van 1,3. De aardbeving in Uithuizen is voor staatssecretaris Vijlbrief de bevestiging "dat we zo snel mogelijk het Gronings gasveld dicht moeten gooien". Hij is vandaag samen met de andere EU-lidstaten bijeen om te praten over maatregelen om de energiecrisis te lijf te gaan. Daarbij wordt regelmatig door andere EU-lidstaten gewezen op het gasveld in Groningen, nu er steeds minder gas uit Rusland komt. Vijlbrief zegt de jongste aardbeving te gebruiken als tegenargument als er over Groningen gesproken gaat worden. "Het is echt onveilig. Gas uit Groningen is echt het laatste redmiddel. Dus als we in de winter in de kou zouden komen, of onze buurlanden, dan kunnen we over Groningen praten", zegt Vijlbrief vooraf aan het overleg. "In andere gevallen niet."||https://nos.nl/artikel/2443909-aardbeving-met-kracht-van-2-3-in-groningen
2022-09-09||Russisch gaswapen moet EU-steun aan Oekraïne ondermijnen en protest voeden|| Leidt het vooruitzicht van een koude winter tot een hete herfst in de Europese steden? In Praag protesteerden afgelopen weekend tienduizenden mensen tegen de regering, de NAVO en de EU vanwege de hoge energieprijzen. Ook in Duitse, Franse en Italiaanse steden gingen demonstranten de straat op. De Europese energieministers overleggen vandaag over noodmaatregelen om verdere prijsstijgingen en sociale onrust te voorkomen. De torenhoge energieprijzen zijn voor een belangrijk deel het gevolg van het stopzetten van de gasleveringen door Rusland. De toevoer via de belangrijke Nord Stream 1-pijpleiding is deze week stopgezet vanwege 'een lek'. Volgens het Kremlin kunnen de reparatiewerkzaamheden niet worden uitgevoerd vanwege de westerse sancties. Die lezing wordt door Europese leiders en door leverancier Siemens betwist. Inmiddels dreigt Rusland alle gasleveringen te stoppen. "Rusland maakt er geen geheim van dat het terugdringen van gasleveringen onderdeel is van het buitenlandbeleid", zegt Oost-Europadeskundige Bob Deen van het Instituut Clingendael. "Bij beleidsmakers, Kremlinwoordvoerders en staatsmedia is er één consistente boodschap: dit is de schuld van de EU omdat 'wij' een economische oorlog met Rusland zouden zijn gestart." In Russische staatsmedia verscheen deze Hollywoodachtige video, die gemaakt zou zijn door staatsgasbedrijf Gazprom, waarin het leven in de EU wordt bedreigd door een koude winter: Een gastekort deze winter lijkt uitgesloten, maar de prijs die daarvoor betaald wordt is torenhoog. Langzaam worden steeds meer huishoudens geconfronteerd met een duurder energiecontract, met opborrelende onrust tot gevolg. Het is de wraak van Poetin voor de westerse steun aan Oekraïne, zei president Zelensky deze week. "Rusland valt aan met energiewapens omdat het de oorlog niet met raketten kan winnen." Het verenigde Europese Oekraïne-front scheurt vooralsnog niet, zegt Deen. "Er is nog niet zichtbaar minder steun voor de sancties tegen Rusland, maar er klinkt wel een groeiend geluid dat er weer moet worden gepraat met Rusland." Dat is met name het geval in landen waar de betrokkenheid met Oekraïne relatief laag is, zegt Antoaneta Dimitrova, hoogleraar Comparative Governance (Universiteit Leiden). "Dat zijn ook landen waar de steun voor de NAVO laag is, zoals Griekenland en Cyprus. Maar ook Italië en het Hongarije van premier Orbán zijn landen om in de gaten te houden." In veel Oost-Europese landen is het besef groot dat energie-onafhankelijkheid nu eenmaal geld kost, zegt Dimitrova. "In Bulgarije waren er juist protesten tegen het besluit van de interim-regering om toch weer met Rusland te onderhandelen over gasleveringen." De Russische beïnvloeding verloopt volgens deskundigen ook bottom-up, door protesten aan te wakkeren. Volgens de Tsjechische premier Fiala werd het anti-regeringsprotest in Praag, waarbij leuzen tegen de NAVO en de EU klonken, georganiseerd door "een vijfde colonne van Rusland". "Kijk maar wie er op het podium stonden", twitterde hij, verwijzend naar politici van flankpartijen die deelnamen aan het protest. Die Russische betrokkenheid bij het protest lijkt Dimitrova aannemelijk. "De publieke opinie in Tsjechië is immers juist sterk pro-Oekraïne." Rusland heeft een traditie van voeden van woede in EU-landen, vult Oost-Europadeskundige Deen aan. "Hoewel dat lastiger is geworden door het weren van Russische staatsmedia door de EU." Het Oekraïense ministerie van Informatie waarschuwde deze week voor Russische beïnvloeding door Kremlingezinde partijen in Europa. Op een bijgevoegde lijst stond overigens geen enkele Nederlandse partij vermeld. In Nederland lijkt de bereidheid tot protest tegen de hoge energieprijzen vooralsnog niet erg groot, zegt Jacquelien van Stekelenburg, hoogleraar sociale verandering en conflict (Vrije Universiteit). "Mensen gaan hier niet zo snel de straat op." Ook ontbreekt het in Nederland aan sterke organisaties of partijen die snel grote menigtes kunnen mobiliseren. "Bovendien lijkt er voldoende vertrouwen te zijn in de maatregelen die worden genomen", aldus de hoogleraar. "Overigens hoeft een protest niet per se tegen de regering gericht te zijn. Het kan zich ook uiten in stakingen voor een hoger salaris." Naast maatregelen om de stijgende prijzen tegen te gaan, zou in ieder geval de communicatie over de energieprijzen veel beter moeten worden, zegt energiedeskundige Lucia van Geuns van het Den Haag Centrum voor Strategische Studies. "In Duitsland wordt het echt gezien als een noodsituatie, waarbij de minister duidelijk aan het grote publiek vertelt wat er aan de hand is. Die urgentie zie ik in Nederland nog niet." Duidelijk moet worden benadrukt dat de hoge energieprijzen het gevolg zijn van een geopolitieke situatie, "waarmee we moeten dealen", zegt Van Geuns. "Die uitleg kan onrust voorkomen."||https://nos.nl/artikel/2443906-russisch-gaswapen-moet-eu-steun-aan-oekraine-ondermijnen-en-protest-voeden
2022-09-09||Wekdienst 9/9: Toespraak Charles na overlijden Elizabeth • Geen NS-treinen door staking|| Goedemorgen! Vanwege het overlijden van zijn moeder, koningin Elizabeth II, spreekt de Britse koning Charles het land toe. En voor de slachtoffers van een dodelijk ongeluk in Oud-Gastel wordt een erehaag gevormd.  We beginnen met het weer: nu en dan zon, maar geleidelijk ook weer buien, sommige met onweer. Het wordt 19 of 20 graden bij een matige tot vrij krachtige zuidelijke wind. Morgen nog wisselvallig, daarna droog en perioden met zon. Maxima dan tussen 22 en 24 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Vandaag rijden in het hele land geen NS-treinen vanwege een staking onder het personeel in het westen en noordwesten. Omdat het actiegebied groot is, zegt NS geen andere keuze te hebben dan de treinen in het hele land niet te laten rijden om zo chaos te voorkomen. NS probeert Schiphol per trein bereikbaar te houden via het traject Utrecht Centraal-Amsterdam Zuid-Schiphol Airport. Tot 20.00 uur rijdt op dat traject vier keer per uur een trein in beide richtingen, vanaf 20.00 uur twee treinen per uur en vanaf 00.00 één trein. In Friesland, Groningen, Drenthe en Overijssel leggen vandaag ook medewerkers van het streekvervoer het werk neer voor een betere cao. Britten zijn bedroefd door het overlijden van hun koningin. "Het is een heel trieste dag. We hebben allemaal maar één koningin gekend", zegt een van hen op straat. Iemand anders bewondert haar omdat ze "een rolmodel voor iedereen is geweest". Fijne vrijdag!||https://nos.nl/artikel/2443901-wekdienst-9-9-toespraak-charles-na-overlijden-elizabeth-geen-ns-treinen-door-staking
2022-09-09||'U deed uw plicht', 'Onze harten zijn gebroken': met deze krantenkoppen staan Britten op|| Een dag na het overlijden van koningin Elizabeth staan Britse dagbladen vol met woorden van dankbaarheid en eerbied aan het adres van de vorstin. The Guardian en The Times publiceren een portret van Elizabeth bij haar kroning in 1953. "Een leven in dienstbaarheid", schrijft The Times erbij. The Sun wijdt een bijlage van 36 pagina's aan het overlijden van de koningin. "Rust in vrede, mevrouw. The Sun en onze lezers hebben van u gehouden. We zijn trots dat u onze koningin was", schrijft de krant erbij. "U deed uw plicht", stelt Daily Star. The Daily Express meldt, in hoofdletters: "Onze geliefde koningin is dood" en plaatst daarbij een zwart-witafbeelding van de monarch. Bij diezelfde afbeelding schrijft The Telegraph: "Verdriet is de prijs die we betalen voor liefde." The Daily Mail toont een oud portret van de koningin en schrijft daarbij: "Onze harten zijn gebroken. Het lijkt gewoon zo onvoorstelbaar. Dat de meest wijze en standvastige vrouw, ons licht in de donkerste nachten, er niet meer is." The Mirror plaatst een portret van the Queen met de woorden: thank you. Een dag na het overlijden van Queen Elizabeth staan Britse dagbladen vol met woorden van dankbaarheid en eerbied aan het adres van de vorstin.||https://nos.nl/collectie/13912/artikel/2443896-u-deed-uw-plicht-onze-harten-zijn-gebroken-met-deze-krantenkoppen-staan-britten-op
2022-09-09||Minder belastende antibioticakuur baby's dankzij Nederlands onderzoek  || De behandeling van pasgeboren baby's met een bacteriële infectie wordt drastisch aangepast na een onderzoek van het Erasmus MC en Franciscus Gasthuis & Vlietland. Als de antibioticumbehandeling aanslaat kan de baby al na een paar dagen naar huis. De ouders krijgen voor hun kind een antibioticadrankje mee. Op dit moment schrijven medische protocollen voor dat baby's bij een infectie in het ziekenhuis via een infuus een zevendaagse antibioticakuur krijgen. Aangezien het lastig is om bij pasgeborenen direct in een bloedvat te prikken, kan het een nare ervaring zijn. De oplossing is om het medicijn toe te dienen in een antibioticadrank. Uit het onderzoek, dat vandaag is gepubliceerd in het wetenschappelijke tijdschrift The Lancet Child & Adolescent Health blijkt dat deze alternatieve methode veilig en effectief is. De nieuwe methode is fysiek minder belastend voor het kind, en mentaal minder belastend voor de kersverse ouders. "Dan zie je dat ze - hoe voorzichtig ook - zeker vijf keer prikken in de armen van jouw dochter en dat het maar niet lukt", vertelt Simon Kohne, wiens dochter Fay een infectie opliep. "Uiteindelijk kreeg ze een infuus in haar enkel. Maar dan moet je haar verschonen en schiet het infuus er weer uit." Ook het gevoel dat je jouw baby 'moet achterlaten' drukte op het gemoed van Simon en zijn vrouw Tyrza. Want de baby moet tijdens de antibioticakuur verplicht in het ziekenhuis blijven. Maar dat gaat in de nabije toekomst veranderen. Het onderzoek van arts-onderzoeker Fleur Keij, neonatoloog René Kornelisse en kinderarts Gerdien Tramper heeft uitgewezen dat de zieke baby's al na drie dagen naar huis kunnen. De eerste dagen moet de baby nog in het ziekenhuis blijven om te kijken of de antibiotica goed aanslaan. Na twee dagen wordt de infuusbehandeling omgezet naar een antibioticadrank. De ouders leren hoe ze zelf het drankje kunnen geven en kunnen daarna met hun kind naar huis. "Dat ouders dit veilig en op een goede manier doen bleek tijdens ons onderzoek", zegt Keij die op dit onderzoek gaat promoveren. Het bijzondere van het onderzoek is dat deze alternatieve behandeling voor zover bekend voor het eerst in de westerse wereld op grote schaal op baby's werd getest. 510 baby's in zeventien Nederlandse ziekenhuizen werden gevolgd. Zij waren in twee groepen verdeeld: een die het antibioticum via een infuus kreeg terwijl de andere groep na twee dagen infuus een drank toegediend kreeg. "Daarom kunnen we nu voor het eerst evidence-based uitspraken doen over de veiligheid en effectiviteit van deze nieuwe methode", zegt Keij. "Los van het feit dat we de impact op baby en ouders verkleinen, levert deze behandeling ook een stevige kostenbesparing op. Een opnamedag van moeder en kind kost al gauw 1300 euro." Andere ziekenhuizen tonen ook belangstelling. "Momenteel maken we plannen voor de uitrol van de nieuwe behandeling in alle ziekenhuizen in Nederland." Daar komt veel bij kijken. Omdat de ouders een deel van de behandeling overnemen, houdt de kinderarts een vinger aan de pols. "Tegelijkertijd moeten huisartsen en verloskundigen goed op de hoogte worden gesteld. Dus deze zorgverleners zullen we moeten bijscholen", zegt Keij. Baby Fay van Simon en Tyrza Kohne was een van de kinderen die deelnamen aan het onderzoek. "Helaas voor haar en ons zat zij in de controlegroep die nog op de ouderwetse manier werd behandeld", zegt Kohne. "Maar we zijn blij en trots dat we hieraan hebben kunnen bijdragen. We hebben het idee dat we daarmee ouders en baby's in de toekomst hebben geholpen."||https://nos.nl/artikel/2443894-minder-belastende-antibioticakuur-baby-s-dankzij-nederlands-onderzoek
2022-09-09||Publiek gevraagd te vertrekken bij paleis • Morgen weer veel ceremonieel in Londen|| Aan het eind van de avond is het publiek gevraagd te vertrekken bij de hekken van Buckingham Palace, meldt de BBC. De hele dag stroomden belangstellenden naar het woonpaleis van de koningin, om samen te zijn, bloemen te leggen en herinneringen te delen. Veel internationale media deden daarvan verslag. Rond 23.00 uur werd de toegang tot het gebied rond het Victoriamonument voor het paleis afgesloten. Medewerkers van het paleis vroegen aanwezigen het gebied voor deze avond te verlaten.  Met deze mededeling sluiten we het liveblog met berichtgeving over de dood van koningin Elizabeth. We heten u graag morgen weer welkom op onze site voor het laatste nieuws daarover.  Op Twitter wordt koningin Elizabeth niet alleen geëerd met woorden maar ook in beeld: Uit respect voor het overlijden van hun hoofdpersoon, hebben de makers van The Crown vandaag de opnames van de serie geschrapt. Ook op de dag van de uitvaart zal er niet worden gewerkt aan de serie die het levensverhaal van koningin Elizabeth geromantiseerd weergeeft.  "The Crown is een liefdesbrief aan haar. Ik heb even niks toe te voegen, behalve stilte en respect", laat schrijver Peter Morgan in een korte verklaring weten. In november komt het vijfde seizoen op tv, de makers zijn inmiddels bezig met de opnames voor seizoen zes. In deze afleveringen speelt voor het eerst Imelda Staunton de oudere koningin, met Jonathan Pryce als haar prins Philip. In het laatste seizoen van de serie zullen ook de verhalen van prins William en zijn vrouw Kate worden verteld, daar hadden producenten juist deze week de acteurs voor bekendgemaakt.  Op de Brandenburger Tor, de monumentale stadspoort van Berlijn, wordt vanavond de vlag van het Verenigd Koninkrijk geprojecteerd: Ook zaterdag staan er ceremoniële gebeurtenissen rond het overlijden van de Britse koningin en de troonsbestijging van Charles III op het programma: Tijdens de ontmoeting met de Britse premier Truss konden de tv-camera's een deel van het gesprek met de nieuwe koning opvangen. Hij sprak van "het moment dat ik vreesde, zoals ik weet dat veel mensen dat hebben gedaan", zei Charles tegen de premier in Buckingham Palace. "Maar we proberen de zaken door te laten gaan." Hij zei ook geroerd te zijn door de rouwende mensen en de vele bloemen bij het paleis toen hij vanmiddag aankwam in Londen. Het bezoek van de premier duurde relatief kort. De koning stelde dat hij "niet te veel tijd" van de premier wilde opeisen. Overal in Groot-Brittannië werd gerouwd om de dood van de koningin. Er waren saluutschoten, het Lagerhuis hield een minuut stilte. Charles keerde als koning terug naar Buckingham Palace en kreeg daar een warm onthaal. Een dag van rouw in beeld: De herdenkingsdienst voor koningin Elizabeth is afgesloten met een samenzang van 'God save the King' door het koor en het publiek in St. Paul's Cathedral. Het is voor het eerst sinds het overlijden van de koningin dat het Britse volkslied met die tekst wordt gezongen in een officiële plechtigheid. Tijdens de samenzang ging het publiek staan. Tijdens zijn tv-toespraak was het bureau van de nieuwe koning gedecoreerd met enkele voorwerpen met een extra betekenis. Zo stond er een boeket siererwten en rozemarijn, symbool van herinnering. De bloemen stonden in een vaas waarin de beeltenissen drie corgi's zijn verwerkt, een eerbetoon aan de liefde van de koningin voor het hondenras. Hij gaf de toespraak vanuit de Blauwe Salon van Buckingham Palace. In die ruimte heeft koningin Elizabeth meerdere Kersttoespraken opgenomen. De premier, gekleed in het zwart, droeg voor uit het Nieuwe Testament. De Amerikaanse president Biden heeft aangekondigd de begrafenis van koningin Elizabeth te zullen bijwonen. Het is nog niet precies bekend wanneer de uitvaart zal plaatsvinden. Kroonprins William en zijn vrouw Kate zijn door koning Charles benoemd tot de nieuwe prins en prinses van Wales. Die titel droeg Charles sinds 1958 zelf. Traditiegetrouw draagt de koning of koningin die titel over. Charles zei te verwachten dat William en Kate het volk in hun nieuwe rol zullen inspireren. De nieuwe koning sprak ook enkele woorden over Harry en Meghan. Hij sprak zijn liefde voor het paar uit "terwijl ze hun leven aan de andere kant van de oceaan verder opbouwen". In zijn eerste tv-toespraak als koning heeft koning Charles zijn moeder geëerd. "Haar belofte van levenslange plicht hernieuw ik met jullie vandaag." Het was meer dan een belofte, zei de nieuwe koning. "Ze maakte offers voor haar plicht. Haar toewijding verminderde nooit, ook niet in tijden van verdriet." Hij noemde ook haar warmte, humor en vermogen om het beste te zien in mensen. "Ik deel het gevoel van verlies met jullie allen." Charles beloofde in zijn speech het volk te dienen met trouw en respect, "waar jullie ook wonen in het verenigd Koninkrijk of in andere delen van de wereld".  De nieuwe monarch zei verder te beseffen dat zijn leven zal veranderen met alle nieuwe verantwoordelijkheden. Daardoor is er minder tijd voor de goede doelen waarvoor hij zich al die jaren als kroonprins heeft ingezet. Anderen zullen dat volgens hem overnemen. Hij eindigde de toespraak met een laatste groet aan zijn moeder. "En aan mijn lieve mama: nu je begint aan je laatste grote reis om je bij mijn geliefde papa te voegen, wil ik eenvoudig dit zeggen: dank je wel." Duizenden rouwenden zijn naar de kathedraal gekomen voor de dienst die op dit moment begint.  Door velen werd Elizabeth gezien als een belangrijke factor die het Gemenebest bij elkaar hield. Nu Charles haar opvolgt, is de vraag of hij dit voort zal kunnen zetten:  De eerste rouwende Britten zijn St. Paul's Cathedral binnengegaan voor de herdenkingsdienst die om 19.00 uur begint. Er zijn 2000 polsbandjes uitgedeeld aan het publiek. Er zullen bij deze dienst nog geen leden van de Britse koninklijke familie aanwezig zijn, maar de ceremonie wordt wel bijgewoond door premier Truss en enkele ministers uit haar kabinet. Voor het eerst zal tijdens de dienst officieel "God save the King" gezongen worden, het volkslied dat nu niet meer over de queen gaat. "Het was echt een voorrecht om deze foto te maken, een eer en een voorrecht", zegt fotograaf Jane Barlow over de foto die ze maakte van koningin Elizabeth bij de ontmoeting met de nieuwe premier Liz Truss, afgelopen dinsdag. De koningin was "fragiel" maar "in een goede bui", zegt Barlow bij de BBC. "Ik was er om de ontmoeting met de nieuwe premier vast te leggen, maar voor ,mij was de beste foto die waar de koningin alleen op staat. En dat is natuurlijk nu een belangrijke foto geworden." De premier heeft een audiëntie met het nieuwe staatshoofd. De vlag die aangeeft of de Britse monarch in het koninklijk paleis aanwezig is, de Royal standard, is wappert weer boven Buckingham Palace. De vlag werd gehesen bij de aankomst van Charles, voor het eerst als koning. Eerder vandaag was de Britse Union Jack halfstok te zien boven het paleis in Londen. Aan het begin van de persconferentie na de ministerraad stond premier Rutte even stil bij het overlijden van de Britse koningin. Hij noemde het "een grote gebeurtenis, een transitie, een grote verandering". Koningin Elizabeth was een van de invloedrijkste, belangrijkste mensen in de wereld sinds de Tweede Wereldoorlog, zei hij. "Iedereen kende haar, een baken van rust en stabiliteit. Maar ook iemand met een hele karaktervolle invulling van het ambt." Op het wereldberoemde gebouw is een portret van koningin Elizabeth te zien. Op verschillende plekken in Nederland wordt stilgestaan bij de dood van Koningin Elizabeth. Kerken en ambassades openen condoleanceregisters, waar vooral veel Britten hun respect betuigen aan de overleden koningin: Premier Rutte stond aan het begin van zijn wekelijkse persconferentie nogmaals stil bij het overlijden van koningin Elizabeth. Hij hoorde het nieuws gisteren, toen hij een diner in Rotterdam had met voorzitter Von der Leyen van de Europese Commissie. "We hebben toen een moment stilte in acht genomen en ons gerealiseerd dat dit een grote gebeurtenis is, een transitie, een grote verandering." Rutte noemde de Britse koningin "een van de meest invloedrijke en belangrijke mensen van de wereld sinds de Tweede Wereldoorlog". Ze was volgens hem "een baken van rust en stabiliteit". "Maar ook iemand met een karaktervolle invulling van het ambt, iemand met humor en met het vermogen om om te gaan met kritiek en de lange lijnen in de gaten te houden." Hij heeft haar zelf een aantal keren kort ontmoet en vond dat plezierige gebeurtenissen. "Ik was altijd zeer van haar onder de indruk." Na de ministerraad van vandaag heeft Rutte met minister Hoekstra van Buitenlandse Zaken het condoleanceregister getekend op de Britse ambassade in Den Haag. Koning Charles is warm onthaald door de menigte bij Buckingham Palace. De koning schudde handen van het publiek en liet toe dat verschillende mensen hem omhelsden. Ook bekeek hij de vele bloemen aandachtig. Een tweet van de Amerikaanse professor Uju Anya ging gisteren viraal. In de tweet schreef Anya over het overlijden van de koningin: "Ik hoorde dat de monarch van een verkrachtend, genocidaal roversrijk eindelijk stervende is. Moge ze onverdraaglijk lijden" Veel twitteraars gingen in tegen haar tweet, onder wie de oprichter van Amazon, Jeff Bezos. "Is dit iemand die van de wereld een betere plek wil maken? Ik denk het niet. Wow." reageerde hij in een retweet. Ook de Carnegie Mellon universiteit, de werkgever van Anya, nam afstand van de tweet. Twitter besloot na veel klachten de tweet te verwijderen, omdat die inging tegen de regels. Het is namelijk niet toegestaan anderen fysiek leed toe te wensen volgens het socialemediaplatform. Het 50-jarige troonjubileum van de Deense koningin Margrethe II gaat dit weekend door ondanks het overlijden van koningin Elizabeth. Wel is het programma aangepast, meldt het Deense Koningshuis. Onder andere een wisseling van de wacht onder toeziend oog van de koningin en koninklijke familie is afgelast. Een aantal andere activiteiten, zoals een kerkdienst en galabanket, gaat door in aangepaste vorm. Een lunch met een aantal staatshoofden gaat wel door volgens planning. Koning Charles en koningin-gemalin Camilla zijn geland in Londen. Ze hebben de nacht doorgebracht in Balmoral Castle, waar de koningin gisteren overleed. Later vanmiddag ontmoet Charles premier Truss, voorafgaand aan zijn eerste toespraak als koning om 19.00 uur Nederlandse tijd. Een overzicht van wat ons in de loop van de middag te wachten staat: Voormalig premier Boris Johnson sprak bij de herdenking in het parlement over "miljoenen mensen die een persoonlijk verlies ervaren" na het overlijden van koningin Elizabeth. Hij vroeg het parlement om stil te staan bij hoeveel van de oud-vorstin gevraagd werd als jonge koningin. Johnson noemde haar "het boegbeeld van het hele Britse systeem".||https://nos.nl/liveblog/2443893-publiek-gevraagd-te-vertrekken-bij-paleis-morgen-weer-veel-ceremonieel-in-londen
2022-09-09||Geen NS-treinen in hele land door regionale staking personeel|| Vandaag rijden in het hele land geen NS-treinen vanwege een staking onder het personeel in het westen en noordwesten. De werkonderbrekingen zijn weliswaar regionaal, maar omdat het actiegebied groot is en treinen en collega's door heel Nederland rijden, zegt NS geen andere keuze te hebben dan de treinen niet te laten rijden om zo chaos te voorkomen. "Kijkend naar alle opties en de ervaringen van de vorige stakingsdagen zien we geen mogelijkheid om op een verantwoorde, betrouwbare en veilige manier een dienstregeling te rijden", zegt NS. Het R-net tussen Alphen aan den Rijn en Gouda rijdt overigens wel. NS probeert Schiphol per trein bereikbaar te houden via het traject Utrecht Centraal-Amsterdam Zuid-Schiphol Airport. Tot 20.00 uur rijdt op dat traject vier keer per uur een trein in beide richtingen, vanaf 20.00 uur twee treinen per uur en vanaf 00.00 één trein. Volgens de ANWB is het vanochtend niet drukker op de snelwegen dan op andere vrijdagen. Volgens Omroep Brabant zijn er maar weinig mensen op de stations die verrast worden door de staking. Zo is het station van Den Bosch verlaten en staan er alleen mensen bij de bushaltes. Dat geldt ook voor andere grote stations. Zo zegt RTV Utrecht dat de stationshal op Utrecht Centraal bijna helemaal leeg is. Verslaggevers van RTV Oost zien vanochtend enkele bussen vertrekken vanaf de stations in Enschede en Zwolle. "Maar het is vooral heel rustig hier", zeggen ze beiden.  De staking is aangekondigd door vakbonden FNV Spoor, VVMC en CNV. Zij zijn het niet eens geworden met NS over een betere cao voor NS-personeel en eisen onder meer hogere salarissen voor de 16.700 medewerkers die de vervoerder heeft en een eenmalige uitkering. Ook willen ze toezeggingen over het aanpakken van de werkdruk en het ziekteverzuim. Na eerdere regiostakingen kwam NS dinsdag met een nieuw bod, maar ook gisteren kwamen vakbonden en NS niet nader tot elkaar in de cao-onderhandelingen. Er staan volgende week dinsdag en donderdag ook stakingen op het programma in grote delen van Nederland. Volgens FNV-bestuurder Henri Janssen zijn de verschillen tussen het voorstel van de NS en de eisen van de vakbond "nog heel erg groot". Morgen en zondag praten de bonden en het vervoersbedrijf verder. "Dus is er hoop dat de stakingen van dinsdag en donderdag kunnen worden voorkomen", zegt Janssen. NS heeft de reisplanner bijgewerkt. Ook regionale treinen van andere vervoerders kunnen daar worden gepland. Voor reizigers die geraakt worden door de staking is de stakingsregeling van toepassing, meldt de vervoerder. Maar niet iedereen was vanochtend op de hoogte, zoals enkele reizigers in Rotterdam:||https://nos.nl/artikel/2443891-geen-ns-treinen-in-hele-land-door-regionale-staking-personeel
2022-09-09||Zo zien de komende dagen eruit in het Verenigd Koninkrijk na overlijden Queen|| Voor het eerst in 70 jaar heeft het Verenigd Koninkrijk geen koningin meer, maar een koning. Hoewel het nog maanden kan duren voordat Charles officieel gekroond wordt als koning Charles III, is hij volgens de protocollen gistermiddag direct na het overlijden van zijn moeder Elizabeth koning geworden. Maar zijn kroning laat dus nog even op zich wachten: eerst volgen nog dagen van rouw en een reeks officiële momenten. Terwijl het land Charles' moeder herdenkt en zich opmaakt voor de begrafenis die volgens de protocollen tien dagen na haar overlijden moet plaatsvinden, moet Charles terug naar de hoofdstad. Vandaag reist hij samen met koningin-gemalin Camilla vanuit het Balmoral Castle in Schotland naar Londen, waar onder meer een audiëntie op het programma staat met premier Truss en haar kabinet. Naar verwachting zal hij ook nog het land en de Gemenebest toespreken, maar of dat vandaag al gebeurt, is nog niet duidelijk. Parlementariërs krijgen al wel de kans om de koningin in het Lagerhuis te herdenken. Daarna zal het Lagerhuis vanaf 's middags tot en met 22.00 uur voor een speciale sessie bijeen zijn. In de hoofdstad zullen verder de donderslagen van de saluutschoten te horen zijn. Onder andere bij Hyde Park en Tower Hill zullen die ceremoniële schoten worden gelost om Elizabeth te herdenken. Ook zal naar verwachting een minuut stilte worden gehouden in het hele land. Achter de schermen wordt ondertussen hard gewerkt aan het officiële deel van de kroning van Charles. Zijn aantreden wordt nog officieel bekrachtigd door de zogeheten Accession Council, wat vrij te vertalen is als een toetredingsraad of een troonbestijgingsraad. Dat hoort traditioneel binnen 24 uur te gebeuren. Britse media verwachten dat dit zaterdag wordt gedaan. Als hij wordt uitgeroepen door deze toetredingsraad, gebeurt dat in het St. James's Palace, in Londen. Charles legt daarvoor een eed af aan de Accession Council, waar leden in zitten van de zogeheten Geheime Raad: een gezelschap van vooraanstaande politici, ministers, rechters en hooggeplaatste leden van de Anglicaanse kerk die hem normaal gesproken adviseren over bestuurlijke en juridische kwesties. De kist met koningin Elizabeth wordt de komende dagen naar Londen gebracht. Ze wordt allereerst 24 uur opgebaard in haar paleis Holyroodhouse, in Edinburgh, waarna haar kist over de Royal Mile zal worden verplaatst naar St. Giles Cathedral, iets verderop - ongetwijfeld met veel toeschouwers langs de route. In de kathedraal is een ceremonie, waar ook leden van de familie bij zullen zijn. Daarna wordt het stoffelijk overschot per vliegtuig overgebracht naar Londen. Eenmaal op Buckingham Palace zal de eerste van een lange reeks ceremonies tot de begrafenis beginnen. In de dagen daarna begint Charles met een tour langs het parlement van Schotland, Noord-Ierland en Wales waar de lokale parlementen hem officieel zullen condoleren. Ook zal hij naar verwachting ontmoetingen hebben met de premiers van de landen. De kist met Elizabeth zal daarna nog van Buckingham Palace worden verplaatst naar Westminster Hall, onderdeel van het Paleis van Westminster waar ook het parlement huist. Daar zal het publiek op vertoon van een toegangsticket 23 uur per dag een ronde kunnen maken langs haar kist. Tien dagen na het overlijden van de koningin dient officieel de staatsbegrafenis plaats te vinden op Westminster Abbey, gevolgd door twee minuten stilte in het hele land en opnieuw saluutschoten. Na de staatsbegrafenis en een processie door Windsor zal de koningin in St. George's Chapel, bij Windsor Castle, worden bijgezet. Bekijk hier een terugblik op haar leven:||https://nos.nl/collectie/13912/artikel/2443890-zo-zien-de-komende-dagen-eruit-in-het-verenigd-koninkrijk-na-overlijden-queen
2022-09-09||Dode bij steekincident Vlissingen, verdachte aangehouden|| Bij een steekincident in Vlissingen is een man om het leven gekomen. Kort na het voorval werd een verdachte aangehouden. De steekpartij gebeurde even na 22.30 uur op het Bellamypark, een plein in Vlissingen. Meerdere hulpdiensten kwamen ter plaatse, waaronder een traumahelikopter. Volgens de politie overleed het slachtoffer rond 23.30 uur ter plekke, ondanks intensieve hulpverlening. Even daarvoor werd in Middelburg een verdachte aangehouden. Op het moment van het incident was op het Bellamypark het Kickoff Festival gaande, meldt Omroep Zeeland. Dat evenement is de aftrap van het studiejaar voor studenten van de University College Roosevelt, de hogeschool en mbo-school Scalda. Of de steekpartij plaatsvond op het festivalterrein is onbekend.||https://nos.nl/artikel/2443889-dode-bij-steekincident-vlissingen-verdachte-aangehouden
