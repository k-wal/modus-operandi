2022-09-22||Boot met migranten zinkt voor Syrische kust: 34 doden|| Voor de kust van Syrië zijn 34 migranten omgekomen toen de boot waarin ze zaten zonk voor de kust van de havenplaats Tartous. Volgens Al Jazeera zijn twintig opvarenden gered en naar het ziekenhuis gebracht. Het schip vertrok een paar dagen geleden vanaf de Noord-Libanese plaats Minyeh, zegt de directeur-generaal van de havens in Tartous tegen persbureau Reuters. De opvarenden komen volgens hem uit verschillende landen. Zoekacties naar overlevenden werden volgens de havenbaas bemoeilijkt door harde wind en hoge golven. Het is niet duidelijk hoeveel mensen er op de boot zaten. De kustwacht is nog bezig met zoekacties naar overlevenden. Libanon verkeert in een diepe economische crisis. Als gevolg daarvan proberen mensen het land te verlaten. Vorig jaar waren dat er twee keer zo veel als het jaar daarvoor. Ook dit jaar is het aantal vluchtelingen gestegen dat per zee het land verliet. Behalve Libanezen proberen ook Syriërs en Palestijnen hun leefgebied te ontvluchten via het water. Vaak varen ze richting Italië. Boten met migranten komen regelmatig in de problemen. Volgens het Libanese leger zijn gisteren nog 55 migranten van een schip gered. Het vaartuig had motorproblemen en was op drift geraakt. In april zonk een migrantenboot in de buurt van de Libanese plaats Tripoli na een confrontatie met het leger. Aan boord zaten ongeveer tachtig Libanese, Syrische en Palestijnse migranten. Veertig van hen werden gered, en zeven lichamen werden geborgen. De andere dertig opvarenden zijn niet teruggevonden.||https://nos.nl/artikel/2445619-boot-met-migranten-zinkt-voor-syrische-kust-34-doden
2022-09-22||Vier mannen opgepakt in IJsland wegens voorbereiden terreuraanslagen|| De IJslandse politie heeft vier mannen gearresteerd die worden verdacht van het voorbereiden van terroristische aanslagen. Ook zijn op negen locaties semiautomatische wapens en duizenden stuks munitie in beslag genomen. Volgens de politie is de grootschalige operatie de eerste in haar soort in IJsland, dat geldt als een van de vreedzaamste landen ter wereld. De aangehouden mannen zijn dertigers, meldt de IJslandse publieke omroep RUV. Ze worden ook verdacht van grootschalige wapenproductie met 3D-printers. De politie heeft op een persconferentie gezegd dat IJsland, waar zo'n 375.000 mensen wonen, veiliger is nu de mannen zijn gearresteerd. Het viertal zou plannen hebben gehad voor aanslagen op IJslandse staatsinstellingen en burgers. Volgens de politie waren vermoedelijk onder meer het parlement en de politie doelwit. Over het motief van de verdachten kon de politie nog niets zeggen. De vier verdachten zijn gisteren aangehouden in de plaatsen Kopavogur en Mosfellsbaer, vlak bij de hoofdstad Reykjavik. Volgens de politie waren er vijftig agenten betrokken bij de operatie, waarvan het onderzoek al weken loopt. Twee arrestanten zijn in voorlopige hechtenis genomen. Over de andere twee is niets bekendgemaakt. De politie wilde niet zeggen of het viertal betrokken is bij extremistische organisaties, meldt RUV. Eventuele banden met zulke organisaties worden nog onderzocht. De politie heeft daarvoor contact gezocht met buitenlandse autoriteiten.||https://nos.nl/artikel/2445610-vier-mannen-opgepakt-in-ijsland-wegens-voorbereiden-terreuraanslagen
2022-09-22||Naar Turkije vluchten vanuit Rusland? Tickets bijna niet meer te krijgen || Russen die naar landen als Turkije, Armenië, Georgië, Servië of Qatar willen vluchten om onder de mobilisatie uit te komen, krijgen het lastig. Er zijn op korte termijn vrijwel geen vluchten meer naar veel buitenlandse bestemmingen. Russen die wel Istanbul hebben weten te bereiken, vertellen dat de zorgen in hun land toenemen. "Niemand wil vechten voor een onbekend of raar doel." De keus aan buitenlandse locaties is voor Russen beperkt. Door de internationale boycot vliegen nauwelijks nog luchtvaartmaatschappijen van en naar Rusland. Hoewel de vraag naar vliegtickets sinds Poetin de gedeeltelijke mobilisatie aankondigde sterk is toegenomen, hadden de meeste Russen die vandaag op Istanbul Airport aankwamen hun ticket al eerder geboekt. "Mensen waren niet blij met het nieuws", zegt Sergej over de aankondiging van president Poetin gisteren. Hij is met zijn vrouw met vakantie in Turkije. In meerdere steden in Rusland gingen gisteren mensen de straat op om te demonstreren. Van een grote opstand was geen sprake, "maar je kon wel het ongemak aflezen op de gezichten van de mensen in het vliegtuig", aldus Sergej. Een vlucht van Moskou naar Istanbul is op korte termijn vrijwel niet meer te boeken. Aeroflot en Turkish Airlines hebben deze week geen tickets meer beschikbaar. Voor de komende weken zijn er alleen heel dure tickets te koop. Ook voor reizen van Rusland naar minder bekende steden is op dit moment grote belangstelling. Wie bijvoorbeeld van Moskou naar de Turkse stad Adana wil vliegen, kan pas vanaf 27 september terecht en betaalt omgerekend minstens 1.500 euro voor een enkele reis. Veel Russen die vandaag aankomen op Istanbul Airport willen de media niet te woord staan. Degenen die wel spreken, geven meestal uitsluitend hun voornaam. Eén Russische man zegt op voorwaarde van anonimiteit dat hij in Turkije is om vakantie te vieren, maar twijfelt of hij wel terug wil naar Rusland. Hij is bang dat hij wordt opgeroepen. "We hebben vrienden die zich zorgen maken of ze ook moeten vechten", zegt Irina, die zojuist met haar man is aangekomen vanuit Moskou. "Die vrienden hebben nog geen brief ontvangen, maar komen wel in aanmerking voor de oproep." Irina en haar man gaan drie dagen "sightseeën en genieten van de zon". Zij zeggen te hebben overwogen om voorgoed te vertrekken uit Rusland, maar keren over drie dagen toch terug. "Er vertrekken veel mensen, maar niemand weet wat de beste keus is. En we hebben kinderen in Rusland." De net in Istanbul aangekomen Igir zegt na zijn zakenreis ook terug te gaan. Ook hij ziet dat mensen zich zorgen maken. "Mensen zijn gedeprimeerd en gestrest vanwege de mobilisatie. Niemand wil vechten voor een onbekend of raar doel." De 300.000 mensen die op dit moment worden gemobiliseerd zijn volgens defensieminister Sjojgoe reservisten met gevechtservaring of relevante specialismes, maar er zijn ook signalen dat mensen zonder gevechtservaring worden opgeroepen. Bang dat haar man wordt opgeroepen is Irina echter niet. Hij heeft geen oproep ontvangen. "En ik denk niet dat er de komende drie dagen dat wij hier zijn iets drastisch gaat veranderen."||https://nos.nl/artikel/2445609-naar-turkije-vluchten-vanuit-rusland-tickets-bijna-niet-meer-te-krijgen
2022-09-22||Tweewielers in fietsdepot Amsterdam naar hulpverleners Oekraïne|| Medisch personeel en vrijwilligers in Oekraïne rijden binnenkort op tweewielers uit het Amsterdamse fietsdepot. De gemeente Amsterdam heeft besloten om maximaal tweeduizend fietsen te doneren na een verzoek van stichting Zeilen van Vrijheid. In het fietsdepot staan duizenden 'weesfietsen' die meestal in beslag zijn genomen door gemeentemedewerkers. Omdat niemand ze binnen drie maanden heeft opgehaald, worden ze nu weggeven aan een goed doel. Amsterdam doet dat vaker, bijvoorbeeld aan opvanglocaties voor vluchtelingen. Zeilen van Vrijheid, dat het initiatief voor de fietsendonatie heeft genomen, is opgericht door Veronika Mutsei, een Amsterdamse die in Kiev is geboren. Tijdens eerdere ritten naar Oekraïne, met afgedankte ambulances vol medische hulpmiddelen, werd haar vaak om fietsen gevraagd. "Die zijn er in bepaalde gebieden helemaal niet. Ze zijn gestolen of vernietigd door bommen", zegt Mutsei. Soms moeten de hulpverleners kilometers reizen om hun werk te doen en vaak is er geen brandstof beschikbaar. Fietsen kunnen dan een uitkomst zijn. Een eerdere actie van de stichting op Facebook leverde 300 fietsen op:  Mutsei helpt met het uitzoeken van geschikte tweewielers. "We hebben geen dure of elektrische fietsen nodig, maar degelijke fietsen die tegen een stootje kunnen". De Amsterdamse verft ze daarna geel en blauw, de kleuren van de Oekraïense vlag. In een opslagplek in Oekraïne krijgen ze nog een laatste check, om vervolgens een nieuwe eigenaar te krijgen. De Amsterdamse wethouder Melanie van der Horst vind het belangrijk dat Amsterdam "als fietsstad een kleine bijdrage kan leveren. Door niet opgehaalde fietsen van het fietsdepot te doneren, worden Oekraïners beter in staat gesteld om hulp te bieden." Mutsei benadrukt dat het ook belangrijk is om kinderfietsen mee te nemen. "De kinderen krijgen hiermee langzaam hun leven terug, ondanks dat de oorlog nog niet voorbij is."||https://nos.nl/artikel/2445604-tweewielers-in-fietsdepot-amsterdam-naar-hulpverleners-oekraine
2022-09-22||Gemeente Utrecht slaat alarm om toenemende overlast 'veiligelanders'|| Intimidatie, zakkenrollerij, geweldsdelicten: de gemeente Utrecht kreeg de afgelopen tijd regelmatig te maken met dit soort incidenten. De gemeente spreekt van een "hardnekkig probleem" dat voor een steeds groter deel wordt veroorzaakt door zogeheten veiligelanders, asielzoekers met weinig kans op een verblijfsvergunning. Utrecht roept de landelijke overheid op om in te grijpen. Vooral in het stationsgebied en een deel van de binnenstad is de overlast groot. Volgens de gemeente gaat het om een groep van zo'n 80 tot 120 mensen. "De samenstelling is divers", zegt burgemeester Dijksma. Het gaat onder meer om arbeidsmigranten uit Oost-Europa, mensen met een drugs- of alcoholverslaving en dus ook een toenemend aantal asielzoekers uit veilige landen. "We hebben last van geweld, overlast, mensen die geïntimideerd worden. Dat is onacceptabel." Vanwege de overlast heeft de gemeente meer handhavers ingezet en ook de politie houdt extra toezicht. Maar volgens Dijksma is er meer nodig. "We kunnen het niet alleen. Want het zit hem ook in de wijze waarop de asielprocedure in elkaar zit. Mensen die hier niet meer mogen zijn maar wel voor problemen zorgen in de steden, moeten daar weg. We moeten sneller kunnen ingrijpen als ze crimineel gedrag vertonen." Ondernemer Alwin Kolb, die in de buurt van het Utrechtse station een snackbar heeft, herkent het overlastprobleem in de binnenstad. "Het is intimiderend gedrag, ze maken er echt een klerezooi van. Er is veel winkeldiefstal, ik zie pillen heen en weer gaan en ze zijn vaak onder invloed." Zelf merkt de snackbareigenaar vooral dat zijn klanten zich onveilig voelen door de groep veiligelanders. "Ze komen hier soms hangen op het terras. Hun aanwezigheid en de sfeer op het plein, dat is gewoon niet prettig." Alwin Kolb vertelt over de overlast die hij ervaart: Kolb omschrijft het probleem als volgt: "De gemiddelde Nederlander denkt: dat zijn weer die buitenlanders. Maar het gaat om een hele specifieke groep waartegen heel specifiek iets moet worden gedaan. Daar moet gewoon keihard tegen opgetreden worden. Het gaat om mensen die nergens recht op hebben, op geen enkele regeling, en die komen hier met één doel: de boel verzieken." Burgemeester Dijksma benadrukt dat Utrecht migranten wil blijven opvangen. "Maar daar is draagvlak voor nodig. En dan moeten we onze ogen niet sluiten voor die hele kleine groep die wel heel veel problemen veroorzaakt." Volgens de Utrechtse burgemeester moet het probleem "echt opgelost worden". Ze hoopt dat daarvoor een samenwerking kan worden opgetuigd tussen de rijksoverheid en gemeenten. Ook pleit ze voor internationale afspraken over het onderwerp. Een deel van de veiligelanders veroorzaakt veel overlast. Behalve Utrecht sloegen onlangs ook ondernemers in Hardenberg hierover alarm. Eerder gebeurde dat in onder meer Ter Apel en Budel. In die laatste twee plaatsen werden veiligelanders gedurende een pilot vorig jaar tijdelijk opgevangen in extra sobere locaties. Maar toen de proef was afgerond, kon het Centraal Orgaan opvang Asielzoekers (COA) geen nieuwe locaties vinden voor deze groep. Gemeenten vangen liever een gemengde groep asielzoekers op dan een selecte groep uit veilige landen, verklaarde het COA toen. Burgemeester Bruls van Nijmegen, die ook voorzitter is van het Veiligheidsberaad, pleitte er deze zomer voor dat asielzoekers uit veilige landen al bij de grens worden geweerd. Volgens het kabinet is dat echter niet mogelijk.||https://nos.nl/artikel/2445602-gemeente-utrecht-slaat-alarm-om-toenemende-overlast-veiligelanders
2022-09-22||Italië koerst af op vrouwelijke premier, maar niet alle vrouwen zijn daar blij mee|| "Ik denk dat Italië er klaar voor is, meer dan het zelf denkt," zei Giorgia Meloni twee jaar geleden tegen een Britse journalist die haar vroeg of zij premier zou kunnen worden. De woorden van de radicaal-rechtse politica bleken profetisch. Peilingen wijzen uit dat haar radicaal-rechtse partij Fratelli d'Italia (Broeders van Italië") bij de verkiezingen komende zondag vrijwel zeker de grootste wordt. Het zet Meloni in poleposition voor het premierschap. Italië krijgt daarmee wellicht voor het eerst een vrouw aan het hoofd van de regering. In een land dat nog steeds grotendeels door mannen wordt bestuurd, zou dat een enorme omwenteling betekenen. Maar omdat Meloni ook oerconservatief is, zijn lang niet alle vrouwen blij met haar opmars. Joanna Dinolfo van vijftig is eruit: zij stemt zondag op Meloni. "Er zijn de afgelopen jaren politieke keuzes gemaakt die ons land niet geholpen hebben", vindt ze. "We moeten ruimte maken voor een partij die niet in de regering zit, maar wel al lang oppositie voert." Dat Meloni een vrouw is, speelt voor Dinolfo absoluut mee. Zelf werkte ze zich jarenlang uit de naad om haar huidige baan te krijgen, in de door mannen gedomineerde Italiaanse voetbalbond. "Wij vrouwen moeten knokken om op dezelfde plekken terecht te komen als mannen. Maar als je er dan bent, toont het dat je sterker en beter voorbereid bent dan een man." Ze bewondert de vasthoudendheid van Meloni, die door politieke tegenstanders vaak onder vuur genomen wordt om haar conservatieve standpunten. "Als je zoveel aanvallen te verduren krijgt, moet je wel heel vastberaden zijn om premier te willen worden." Wie is Giorgia Meloni? Dit kan de eerste vrouwelijke premier van Italië worden: Zo enthousiast als Dinolfo is, zo bevreesd zijn veel links-progressieve vrouwen. Laura Palazzini, een architecte van 41, wacht al haar hele leven op een vrouwelijke premier. "Maar dit is echt niet wie we nodig hebben", zucht ze. "Meloni is een vrouw die vrouwen tegenwerkt. Ze staat niet aan onze kant." Het ergst vindt ze Meloni's standpunt over abortus. In Italië is abortus in de eerste dertien weken van de zwangerschap toegestaan. De politica wil dat niet terugdraaien, maar wil vrouwen wel "het recht wil geven om niet te aborteren". Ze wil vrouwen ondersteunen die wel een kind willen, maar hun zwangerschap toch onderbreken omdat ze bijvoorbeeld de opvoeding niet kunnen betalen. "Ik denk niet dat het dalende geboortecijfer opgelost kan worden door migranten binnen te laten, zoals linkse partijen denken", zei ze op een campagnebijeenkomst in Milaan. "Ik wil dat onze gezinnen kinderen maken. Ik wil dat vrouwen niet moeten kiezen tussen het moederschap en hun werk." Het is geen wetswijziging, maar uiteindelijk betekent het toch dat je abortus moeilijker maakt, vreest Palazzini. "In de praktijk is het nu al heel ontoegankelijk, omdat in sommige regio's tot wel tachtig procent van de artsen weigert een abortus uit te voeren. Je kan een zwangerschap beëindigen om duizend redenen, maar het is nooit een makkelijke beslissing. Dat je daarbij gehinderd wordt, bijvoorbeeld omdat je van de overheid een vragenlijst moet invullen, is vernederend. Vrouwen moeten zelf over hun lichaam beslissen." Verder maakt Palazzini zich zorgen om LHBTQ-rechten. Meloni vindt dat homoseksuele koppels wettelijk mogen samenwonen, maar trouwen of samen een kind adopteren gaat haar te ver. "De idealen van Meloni katapulteren ons terug in de tijd," vreest Palazinni. Meloni-stemmer Joanna Dinolfo gelooft daar niets van. "Het is ondenkbaar dat Meloni wetten terugdraait. Natuurlijk drukt ze zich uit over bepaalde waarden, en ik ben de eerste om daar vragen bij te stellen. Meestal ik heb zelf ook niet meteen het antwoord. Maar uiteindelijk moet je toch voor iemand stemmen." Het idee dat Meloni abortus op termijn moeilijker zou maken, is volgens haar uit de context gerukt. "Een kind opvoeden in Italië is vandaag de dag echt niet makkelijk. Als je alleen bent, kan je soms niks anders dan je zwangerschap onderbreken. De mogelijkheid om dan te kunnen kiezen lijkt mij een goeie zaak." Net als veel kiezers van Fratelli d'Italia is Dinolfo dus minder conservatief dan de partij zelf. Haar stem is vooral een proteststem tegen het politieke establishment. "In een democratisch land moeten we die afwisseling volgens mij omarmen", denkt ze. "Als we hierna terugkeren naar links, dan is dat zo. Maar ik hoop dat er in de tussentijd goeie keuzes gemaakt worden."||https://nos.nl/artikel/2445595-italie-koerst-af-op-vrouwelijke-premier-maar-niet-alle-vrouwen-zijn-daar-blij-mee
2022-09-22||Remkes komt 5 oktober met bevindingen over stikstofcrisis|| Johan Remkes komt over een kleine twee weken, op 5 oktober, met zijn bevindingen naar aanleiding van de gesprekken die hij heeft gevoerd over de aanpak van het stikstofprobleem. Dat laat een woordvoerder weten. Het oordeel van Remkes is belangrijk voor het kabinet, omdat het stikstofbeleid er voor een groot deel op wordt gebaseerd. De oud-minister werd aangesteld als gespreksleider tussen het kabinet en verschillende organisaties, waaronder belangenbehartigers van boeren. Hij voerde de afgelopen weken diverse gesprekken op verschillende plekken in het land. Aanvankelijk wilden veel boerenorganisaties niet aanschuiven omdat ze de voorgestelde beperkingen ongefundeerd vinden. In het regeerakkoord is afgesproken dat uitstoot van stikstof in 2030 met de helft teruggebracht moet zijn en dat kan veel boerenbedrijven de kop kosten. Uiteindelijk besloten de boeren toch deel te nemen aan de gesprekken. Aanvankelijk was het de bedoeling dat Remkes in de tweede helft van september met zijn bevindingen zou komen, maar dat is dus nu uitgesteld tot 5 oktober. Onlangs werd de kabinetsbrief met maatregelen om de boeren perspectief te bieden al uitgesteld, omdat het kabinet op Remkes wil wachten.||https://nos.nl/collectie/13901/artikel/2445593-remkes-komt-5-oktober-met-bevindingen-over-stikstofcrisis
2022-09-22||Arrestaties na vondst drugs en gestolen spullen in 'buurtsupermarkt' Utrecht|| In Utrecht heeft de politie gisteren zes mensen aangehouden na de vondst van drugs en tienduizenden euro's aan gestolen goederen in een woning. Het huis was volgens de politie ingericht als buurtsupermarkt. Gestolen spullen zouden er worden geruild voor softdrugs. De politie kwam de zaak op het spoor na een anonieme tip die aangaf dat er in een woning in de wijk Ondiep gestolen spullen werden verhandeld. Terwijl de politie gisteren onderzoek deed bij de woning, zagen agenten dat het huis door verschillende mensen werd bezocht. "Zij gingen met volle tassen naar binnen, maar kwamen met lege tassen naar buiten", zegt de politie. Drie mannen van 46, 49 en 53 jaar die de woning bezochten, werden aangehouden. Zij worden verdacht van winkeldiefstal, meldt RTV Utrecht. Kort daarna viel de politie de woning binnen. "De complete woning was ingericht als buurtsupermarkt", zegt de politie. "Er werd een aanzienlijke hoeveelheid softdrugs en gestolen goederen ter waarde van tienduizenden euro's aangetroffen." De bewoners van het huis, een 67-jarige man, 55-jarige vrouw en 20-jarige man, werden ook aangehouden. De gestolen spullen en goederen zijn in beslag genomen en worden onderzocht.||https://nos.nl/artikel/2445584-arrestaties-na-vondst-drugs-en-gestolen-spullen-in-buurtsupermarkt-utrecht
2022-09-22||Proces over aanslagen Brussel mogelijk vertraagd om glazen hokjes|| Het proces over de aanslagen in Brussel in 2016 wordt mogelijk uitgesteld. Dat komt doordat de aparte glazen hokjes waarin de verdachten in de rechtbank zitten, moeten worden verbouwd. Een alternatief is niet op tijd beschikbaar, meldt de Belgische omroep VRT. De eerste inhoudelijke zittingsdag stond gepland voor 10 oktober, maar die kan waarschijnlijk niet doorgaan. De VRT spreekt van minimaal een maand uitstel. Vorige week bepaalde de voorzitter van het Hof in Brussel dat de cellen aangepast moeten worden. Dat besluit werd genomen nadat de advocaten van de verdachten zich hadden beklaagd over de hokjes. Zij stelden dat ze niet goed konden overleggen met hun cliënten, omdat die vanuit de afgescheiden glazen cellen het proces moesten volgen. De verdachten zelf vonden bovendien dat het beeld werd opgeroepen van beesten gevangen in een kooi. Dat stond volgens hun advocaten een eerlijk proces in de weg. De voorzitter van het Hof ging in die lezing mee. Het ministerie van Justitie onderzocht daarop of het mogelijk was de verdachten bijvoorbeeld in één afgesloten glazen ruimte te plaatsen. Daarvoor moeten de bestaande hokjes eerst worden gedemonteerd, maar dat kan alleen worden gedaan door een externe, gespecialiseerde ploeg. Als de hokjes eenmaal uit elkaar zijn gehaald, moet de bekabeling in de vloer nog worden aangepast en moet er een bedrijf worden aangetrokken dat de boxen kan ombouwen. Welk bedrag er met die aanpassingen gemoeid is, is nog niet duidelijk. De voorzitter van het Hof laat aan de VRT weten dat er wordt gekeken of er een tussenoplossing mogelijk is, waarbij het glas voor de aparte hokjes tijdelijk wordt weggehaald. De rechtszaal met de aparte glazen cellen: De glazen boxen moesten het zwaarbeveiligde proces veiliger laten verlopen. Zo is de politie onder meer bang voor een ontsnappingspoging of een gijzeling. De bouw van de huidige opstelling zou 250.000 euro hebben gekost. Het proces vindt plaats op het voormalige hoofdkwartier van de NAVO in Brussel en ging eerder deze maand van start. De zaak draait om de aanslagen die in 2016 in het centrum van Brussel werden gepleegd. Bij die bomaanslagen op 22 maart op metrostation Maalbeek in Brussel en de luchthaven Zaventem kwamen 32 mensen om het leven. Meer dan 340 mensen raakten gewond. In het proces staan negen verdachten terecht, die volgens justitie behoorden tot dezelfde terreurcel die verantwoordelijk was voor de aanslagen in Parijs eind 2015. De zaak wordt in België beschouwd als het proces van de eeuw.||https://nos.nl/artikel/2445583-proces-over-aanslagen-brussel-mogelijk-vertraagd-om-glazen-hokjes
2022-09-22||CNN-journalist wil geen hoofddoek dragen, streep door interview met president Iran|| CNN-journalist Christiane Amanpour heeft een interview met de Iraanse president Raisi niet door laten gaan omdat die eiste dat ze een hoofddoek zou dragen. Op Twitter legt ze uit dat ze daarvoor paste, en dat dat ook te maken heeft met de recente protesten in Iran na de dood van een jonge vrouw. De Iraanse president Raisi is in New York voor de Algemene Vergadering van de Verenigde Naties. CNN had na weken onderhandelen een interviewafspraak met hem gemaakt. Het zou het eerste vraaggesprek van de president op Amerikaanse bodem worden. "Ik zat klaar voor het televisie-interview", schrijft Amanpour op Twitter. "Maar na veertig minuten was de president er nog niet. Een assistent meldde zich en vroeg of ik een hoofddoek om wou doen, uit respect voor de heilige moslimmaanden Muharram en Safar. Dat heb ik beleefd geweigerd omdat we in Amerika zijn en hier geen wet of traditie bestaat om een hoofddoek te dragen." Amanpour voegde eraan toe dat andere Iraanse presidenten haar nooit hebben gevraagd om een hijab te dragen tijdens haar werk buiten Iran. Daarna maakte de assistent Amanpour duidelijk dat er zonder hoofddoek geen interview mogelijk was. "Ik herhaalde dat ik hiermee niet kon instemmen en we zijn weggelopen", twittert de in Londen geboren Brits-Iraanse journalist, die op reportage in islamitische landen geregeld wel een hoofddoek droeg. Op sociale media krijgt Amanpour bijval en kritiek op haar besluit om weg te lopen van de interviewafspraak. "Je laat een unieke kans lopen om de president te bevragen naar de protesten", schrijft iemand. Anderen prijzen het besluit en verwijzen naar berichten dat vrouwen in Iran juist hoofddoeken verbranden uit protest tegen de dood van een opgepakte vrouw door de Iraanse zedenpolitie.||https://nos.nl/artikel/2445580-cnn-journalist-wil-geen-hoofddoek-dragen-streep-door-interview-met-president-iran
2022-09-22||Instagram werkt aan filter tegen ongewenste berichten en naaktfoto's|| Instagram-moederbedrijf Meta ontwikkelt een nieuwe functionaliteit die gebruikers moet beschermen tegen ongewenste en ongepaste berichten. Het filter moet voorkomen dat gebruikers bijvoorbeeld privéberichten met ongewenste naaktfoto's ontvangen, zegt het bedrijf in een korte verklaring. Het is de bedoeling dat de nieuwe functie deels op dezelfde manier gaat werken als de al bestaande mogelijkheid om aanstootgevende woorden of zinnen te verbergen. Die functionaliteit werkt op basis van een algoritme en kun je zelf aan- of uitzetten of uitbreiden met nieuwe woorden. Die worden dan automatisch weggefilterd. Meta zegt dat de nieuwe technologie geen inbreuk maakt op de privacy van gebruikers. Volgens een woordvoerder van het techbedrijf kan het bijvoorbeeld niet meekijken met de privéberichten die gebruikers versturen en ontvangen, die zouden versleuteld blijven. "We werken nauw samen met experts om de privacy van gebruikers te garanderen, terwijl ze controle krijgen over de berichten die ze ontvangen." Volgens Meta bevindt de ontwikkeling van de nieuwe functie zich nog in een vroeg stadium. Zo wordt de technologie nog niet getest. Meta ligt regelmatig onder vuur vanwege privacyschendingen op de online platforms van de techreus. Behalve Instagram zijn ook Facebook en WhatsApp in handen van het Amerikaanse moederbedrijf. Zo stopte Facebook een jaar geleden met omstreden software die de gezichten van gebruikers automatisch herkende in foto's en video's. En Meta kreeg begin deze maand een boete van ruim 400 miljoen euro, omdat op Instagram de e-mailadressen en telefoonnummers van minderjarigen niet goed waren afgeschermd. Het techbedrijf gaat daartegen overigens in beroep, omdat de boete volgens Meta is gebaseerd op een oude situatie. Inmiddels is de privacy van minderjarige gebruikers beter beschermd, zegt het bedrijf. Zo worden de accounts van minderjarige gebruikers automatisch op privé gezet als ze lid worden, wat betekent dat hun profiel wordt afgeschermd.||https://nos.nl/artikel/2445575-instagram-werkt-aan-filter-tegen-ongewenste-berichten-en-naaktfoto-s
2022-09-22||Moeder van in 2006 gevonden dode baby vrij, blijft wel verdachte|| Een 39-jarige vrouw die begin deze maand is aangehouden in het onderzoek naar de dood van een baby, die in 2006 dood werd gevonden in Doetinchem, komt op vrije voeten. Dat meldt het Openbaar Ministerie. Uit dna-onderzoek is gebleken dat zij de moeder is van de jongen. Ze blijft nog wel verdachte in de zaak. Volgens het OM is het niet meer noodzakelijk voor het onderzoek om haar in voorlopige hechtenis te houden. Er is geen sprake van vluchtgevaar, of gevaar voor herhaling, aldus justitie. De moeder, die 6 september is aangehouden, is verschillende keren gehoord. Hierin zegt ze dat ze geen herinnering aan de zwangerschap en de bevalling heeft. Het Openbaar Ministerie laat onderzoeken of en hoe dat kan. Het onderzoek richt zich ook op het achterhalen van de vader van het kind. "Mogelijk geeft dat meer inzicht in de omstandigheden van zijn overlijden", aldus het OM. Het lichaam van het pasgeboren jongetje werd in januari 2006 door kinderen gevonden in een vijver in Doetinchem, meldt Omroep Gelderland. Het lichaam was vastgevroren in het ijs. De baby bleek met geweld om het leven te zijn gebracht. De kinderen die de jongen vonden, gaven hem de naam Sem Vijverberg. Ondanks groot onderzoek werd er nooit iemand aangehouden. De politie begon een coldcaseonderzoek, waarbij vorig jaar op verschillende manieren aandacht werd gevraagd voor de zaak. Die aandacht leverde zo'n tachtig tips op, waarvan er eentje leidde tot de aanhouding van de vrouw.||https://nos.nl/artikel/2445574-moeder-van-in-2006-gevonden-dode-baby-vrij-blijft-wel-verdachte
2022-09-22||Directeur van KRO-NCRV wil Ongehoord Nederland uit het omroepbestel || Directeur Peter Kuipers van KRO-NCRV wil dat omroep Ongehoord Nederland (ON) uit het omroepbestel wordt gezet. In NRC zegt hij dat het tijd is om "bestuurlijke moed" te tonen na het veelbesproken item bij ON over racisme. KRO-NRCV is daarmee de eerste omroep die voor een direct vertrek van ON uit het bestel is. "We kunnen wel wachten tot er weer een rapport komt, excuses en rectificaties eisen of met nog een sanctie komen. Maar als we eerlijk zijn, dan weten we genoeg", zegt Kuipers in de krant. ON-voorzitter Arnold Karskens laat als reactie aan de NOS weten: "We leven in een democratie en ON vertolkt op een nette manier de mening van veel mensen." De Nederlandse Publieke Omroep laat, in reactie op Kuipers' interview, weten dat het "goed is dat omroepdirecteuren dit doen." In een verklaring staat verder: "Zoals de NPO al eerder heeft gemeld, vinden we dat er met de bewuste uitzending een duidelijke grens is bereikt (...) Racistische en discriminerende uitingen hebben geen plek op de publieke omroep. Er zijn naast de NPO verschillende partijen, zoals de Ombudsman, het CvdM en de staatssecretaris van OCW, die hier nu een verantwoordelijkheid in hebben. Wij zullen die in ieder geval nemen." De bewuste uitzending van het programma Ongehoord Nieuws was vorige week donderdag. In een item over racisme werden willekeurige beelden getoond van zwarte mensen die witte mensen in elkaar slaan. De filmpjes werden getoond tijdens een gesprek over Bij1, een partij waar volgens Ongehoord Nederland ook sprake van racisme is. Het bestuur van de Nederlandse Publieke Omroep vroeg de dag erna het Commissariaat voor de Media zich uit te spreken en omroepen van het publieke bestel stelden een gezamenlijke verklaring op. Daarin staat dat ze voor de vrijheid van meningsuiting staan, maar dat die niet onbeperkt is. Ze kwalificeerden het item als "onjournalistiek en onethisch." Ongehoord Nederland liet weten verbaasd te zijn over deze reacties en stelde dat er geen sprake was van racisme in het item. Begin deze week liet MAX-omroepbaas Jan Slagter in mediaplatform Spreekbuis optekenen dat omroep Ongehoord Nederland zichzelf "definitief gediskwalificeerd heeft". Over de uitzending van Ongehoord Nederland komen bij de Ombudsman voor de publieke omroepen veel klachten binnen. Afgelopen maandag waren dat er al meer dan 1750. De ombudsman kondigde toen aan de ze een onderzoek start naar Ongehoord Nederland.||https://nos.nl/artikel/2445572-directeur-van-kro-ncrv-wil-ongehoord-nederland-uit-het-omroepbestel
2022-09-22||Fracking door energiecrisis niet meer verboden in Verenigd Koninkrijk|| De Britse regering heeft vandaag het verbod op het zogenoemde fracken voor de winning van schaliegas ingetrokken. Sinds 2019 was dat verboden, maar vanwege de energiecrisis wil het Verenigd Koninkrijk gebruik kunnen maken van gas uit eigen land. Fracking is een omstreden methode, waarbij chemicaliën, steengruis of zand onder druk in de bodem worden gespoten om gas vrij te maken. Grondwater kan hierbij vervuild raken. Ook kunnen aardbevingen ontstaan. In het Verenigd Koninkrijk is daarom veel weerstand tegen de methode. Uit een peiling van vorig jaar bleek dat maar 17 procent van de Britten er voorstander van is. Hoe die verhouding nu ligt, is niet bekend. De huidige energiecrisis, onder meer veroorzaakt door de oorlog in Oekraïne, maakt dat de Britse regering toch werk wil maken van fracking. De Britse energievoorziening versterken is een "absolute prioriteit", zei de minister van Economische Zaken en Energie Jacob Rees-Mogg. "Het is dan ook goed dat we het verbod hebben opgeheven, om zo elke mogelijke bron van binnenlands gas te benutten." Wel moet er volgens de regering lokaal instemming zijn met fracking. Ondertussen is er twijfel of fracking naar schaliegas op korte termijn gaat helpen in de energiecrisis. Volgens deskundigen kan het jaren duren voordat de fracking-industrie goed draait.||https://nos.nl/artikel/2445566-fracking-door-energiecrisis-niet-meer-verboden-in-verenigd-koninkrijk
2022-09-22||Werknemers in de metalektro krijgen in twee stappen 9 procent meer loon|| Werknemers in de metalektro-sector krijgen per 1 december 5,5 procent meer loon. Per 1 januari 2024 komt daar nog eens 3,5 procent bij. Dat is de uitkomst van cao-onderhandelingen tussen de werkgevers en de bonden. Vannacht bereikten zij een onderhandelingsakkoord. Wel moeten de leden van de bonden er nog mee instemmen. Daarnaast staat in het akkoord dat de pensioenpremie van de werknemers omlaag gaat en de pensioenbijdrage van de werkgevers omhoog. Voor mensen met een voltijdbaan scheelt dat 60 euro per maand. Onder de metalektro-cao vallen zo'n 160.000 werknemers van ongeveer 1100 bedrijven. Dit zijn bijvoorbeeld vliegtuigonderdelenfabrikant Fokker, chipmachinemaker ASML en de vrachtwagenproducenten Scania en DAF Trucks. Bedrijven die door bijzondere omstandigheden als de coronapandemie in zwaar weer zitten, mogen de loonsverhoging uitstellen. De cao heeft een looptijd van 18 maanden. Eerder deze maand kwamen spoorvervoerder NS en de vakbonden een loonsverhoging van 9,5 procent overeen, eveneens voor 18 maanden. Door de ongewoon hoge inflatiecijfers staan andere, eerder afgesloten cao-akkoorden ter discussie. Begin dit jaar kregen de schilders het voor elkaar dat hun lonen automatisch meestijgen met de prijzen. De schildersbedrijven willen daar weer van af. Voor komende jaar gaat vakbond FNV bij de cao-onderhandelingen inzetten op een algemene prijscompensatie voor de inflatie, die naar verwachting van de vakbond dit jaar zo'n 12 procent zal bedragen. ||https://nos.nl/artikel/2445564-werknemers-in-de-metalektro-krijgen-in-twee-stappen-9-procent-meer-loon
2022-09-22||Ravage na plofkraak bij tabakszaak in Amsterdam|| Een plofkraak heeft vannacht een ravage aangericht bij een tabakszaak in Amsterdam. Een pinautomaat in de gevel van het pand in de Kinkerstraat werd rond 03.30 uur met een explosief opgeblazen. De pinautomaat waar de plofkraak op is gepleegd zat aan de buitenkant van het pand. Het was een particuliere pinautomaat die, in tegenstelling tot de Geldmaat, 's nachts wel beschikbaar is. Een buurtbewoner werd wakker van een harde knal. "Kort daarna klonk er een tweede harde en toen keek ik naar buiten, ben ik gaan filmen en toen kwam er een derde", vertelt hij tegen regionale omroep NH. "Het is natuurlijk wel even schrikken. Je hoort het veel de laatste tijd. Om het dan live te zien gebeuren is wel een bijzondere ervaring." Kijk hieronder naar het filmpje dat de buurbewoner heeft gemaakt: "We kregen meerdere telefoontjes van buurtbewoners die wakker waren geschrokken van meerdere knallen", zegt een woordvoerder van de Amsterdamse politie. Volgens de woordvoerder is het pand flink beschadigd, maar is de constructie van het gebouw nog intact. "De woningen zijn ook niet ontruimd geweest". In de omgeving van de Kinkerstraat heeft de politie vannacht naar de verdachten gezocht, maar die zijn niet meer gevonden. "Het zijn vermoedelijk meerdere daders geweest. Ze vertrokken op een scooter of meerdere scooters, dat is nog onduidelijk." De plofkraak is op een bijzondere plek, want de straat ligt helemaal open voor werkzaamheden. Ook een deel van de schutting voor de werkzaamheden ligt omver.||https://nos.nl/artikel/2445563-ravage-na-plofkraak-bij-tabakszaak-in-amsterdam
2022-09-22||Meer katholieken dan protestanten in Noord-Ierland || Voor het eerst in de 101-jarige geschiedenis van Noord-Ierland zijn er meer mensen die aangeven dat ze een katholieke achtergrond hebben dan een protestantse. Uit tienjaarlijks bevolkingsonderzoek door de Noord-Ierse statistische dienst blijkt dat 45,7 procent van de Noord-Ieren katholiek is of zo is opgevoed, tegen 43,5 procent protestant. Bij de vorige volkstelling uitgevoerd in 2011 waren de protestanten nog in de meerderheid: 48 procent om 45 procent. De uitkomst lijkt opnieuw een opsteker voor de katholieke republikeinen, die voorstander zijn van een verenigd Ierland. Eerder dit jaar werd ook al hun partij Sinn Féin de grootste bij de Noord-Ierse parlementsverkiezingen. Sinn Féin wil graag een referendum houden over de vraag of Noord-Ierland zich bij de rest van Ierland moet aansluiten. In een reactie op de cijfers zegt een partijprominent dat er zo snel mogelijk moet worden begonnen aan de voorbereidingen van zo'n volksraadpleging. Maar uit peilingen blijkt vooralsnog geen meerderheid voor afscheiding van het Verenigd Koninkrijk, ondanks de langzaam veranderende bevolkingsopbouw. Die meerderheid is wel een vereiste voor de Britse minister voor Noord-Ierland om een referendum uit te schrijven.||https://nos.nl/artikel/2445562-meer-katholieken-dan-protestanten-in-noord-ierland
2022-09-22||Podcastmakers trekken beschuldiging tegen Van Dissel in na aanmaning RIVM || Podcastmakers Erik de Vlieger en Yves Gijrath trekken hun beschuldiging in dat Jaap van Dissel van het Outbreak Management Team (OMT) tonnen aan smeergeld heeft ontvangen. De twee beweerden onterecht daar bewijs voor in handen te hebben en zeggen nu te zijn "bezwendeld". Eerder spraken ze nog over 99 procent zekerheid. "We hebben altijd een disclaimer ingebouwd, maar je zou kunnen zeggen dat wij misschien een soort van suggestie hebben gewekt. Dat kan", erkent De Vlieger in de nieuwste editie van de podcast, die gisteravond online is gekomen. "En het RIVM, Jaap van Dissel, stelt dat wij dit nooit als een betrouwbare bron hadden mogen brengen en wij daarom kort door de bocht zijn geweest." "Wij moeten erkennen dat op basis van de gegevens en bronnen die wij gehad hebben Van Dissel zeker niet schuldig is aan corruptie", vervolgt hij. "Wij hebben dan ook een beetje een rotgevoel dat die suggestie gewekt is." Eerder zei Gijrath een bankafschrift in handen te hebben waarop een betaling van de Stichting Open Nederland aan Van Dissel te zien zou zijn. De podcastmakers suggereerden dat de stichting Van Dissel had omgekocht om 'testen voor toegang' langer als een van de coronamaatregelen aan te houden. Daar zou de stichting honderden miljoenen mee verdienen. Het verhaal werd opgepikt door kanalen als Ongehoord Nederland en parlementariërs Wybren van Haga en Thierry Baudet vroegen opheldering. Volkskrantjournalist Maarten Keulenmans noemde het "een modern horrorsprookje" in het NOS Radio 1 Journaal. Hij wees erop dat het OMT juist altijd kritisch was over testen voor toegang. Bovendien klopte het document zelf niet: het rekeningnummer was fout en de aanhef 'prof' werd gebruikt, wat nooit voorkomt op afschriften. "Het rammelt aan alle kanten." Het RIVM sprak van "lasterlijke verzinsels" en zegt dat er pas na de uitzending wederhoor werd gevraagd. "De heren hebben kennelijk niet de moeite genomen om ook maar het meest eenvoudige onderzoek uit te voeren." Het RIVM eiste rectificatie en dreigde met vervolgstappen. Een woordvoerder wil nog niet ingaan op de nieuwe uitzending. "We komen vandaag of morgen met een reactie." Gijrath zegt in de podcast dat hij misschien nog persoonlijk contact met Van Dissel zal opnemen. "Ik denk wel dat ik hem een persoonlijke brief ga sturen", zegt hij tegen De Vlieger. Hij zegt dat hij "echt een beroep doet op iedereen om het woord smeergeld, het woord corruptie niet in de mond te nemen. Daar nemen wij heel erg veel afstand van. Dat spijt mij ten zeerste dat dit is gebeurd." Ondertussen vindt De Vlieger het een belangrijke vraag of hij "bezwendeld" is. "Zijn wij ook een beetje in een valletje gelopen?" Gijrath: "Ik denk dat we bezwendeld zijn, op een ongelofelijke manier. Maar ik weet niet door wie." De Vlieger voegt eraan toe dat Van Dissel eregast kan zijn op zijn trouwerij dit weekend. Gijrath twijfelt dat de OMT-voorzitter langskomt. "Ik denk niet dat hij daar tijd en zin voor heeft."||https://nos.nl/artikel/2445558-podcastmakers-trekken-beschuldiging-tegen-van-dissel-in-na-aanmaning-rivm
2022-09-22||Nederlandse tankstations in grensregio in trek bij Duitsers|| Pomphouders in de grensstreek merken dat steeds meer Duitsers de laatste tijd in Nederland komen tanken. "Doordat in Duitsland de tijdelijke korting op benzine is teruggedraaid, is tanken in Nederland voor veel Duitsers nu een stuk goedkoper", zegt pomphouder Gerrit Heinen in het Gelderse De Heurne. Zijn tankstation, net over de grens, trekt al dagen veel oosterburen. "Het is nu 50/50 qua klanten", zegt Heinen, met een grote glimlach op zijn gezicht, tegen Omroep Gelderland. De helft is nu Duits en dat was even geleden echt wel anders. Eerst was het in Duitsland juist goedkoper, maar daar zijn de prijzen juist verhoogd. Daardoor is het echt de hele dag door druk." "Ik ben hier wel blij mee", aldus deze Gelderse pomphouder: Ook bij de BETA, de belangenvereniging van tankstations, merken ze dat er steeds meer Duitsers in Nederland komen tanken. "Het is natuurlijk logisch dat mensen kiezen voor de goedkoopste benzine en diesel", zegt een woordvoerder. Volgens de BETA was benzine in Duitsland altijd al goedkoper, maar werden de verschillen groter doordat Duitsland tijdelijk de prijs verlaagde. Sinds begin deze maand is die korting vervallen. In Nederland loopt de verlaging van de accijns op benzine, diesel en lpg, met 21 procent, nog door tot en met december dit jaar en mogelijk langer. "De prijs is hier veel gunstiger dan in Duitsland, dus dat loont", zegt een Duitse bestuurder aan de pomp in De Heurne. Een andere automobilist die de grens is overgestoken vult aan: "Benzine is hier 4 of 5 cent goedkoper per liter. Als je lpg tankt is het verschil nog veel groter, wel 15 cent."||https://nos.nl/artikel/2445553-nederlandse-tankstations-in-grensregio-in-trek-bij-duitsers
2022-09-22||Eerste Russische reservisten melden zich, opvallend druk aan grenzen || Op dag twee van de mobilisatie in Rusland hebben de eerste reservisten zich bij de mobilisatiecentra gemeld. Op sociale media is te zien hoe ze met bezorgde gezichten afscheid nemen van hun geliefden, voordat ze in bussen stappen. Beelden van het Russische nieuwskanaal Tayga.info uit de Siberische stad Jakoetsk:  Nadat president Poetin gisteren een gedeeltelijke mobilisatie had afgekondigd, werd het opvallend druk aan de grenzen met landen waar Russen zonder visum naartoe kunnen. Vermoedelijk werd de drukte veroorzaakt door Russen die bang zijn om het leger in te moeten. Een van de uitgeweken Russen is Sergej. Hij zei in Servië tegen persbureau Reuters dat zijn vrienden en collega's ook bang zijn om in Oekraïne te moeten vechten. "Oorlog is verschrikkelijk. Het is oké om bang te zijn voor oorlog, de dood en dat soort dingen." Finse grenswachten zagen gisteren 4824 Russen hun land binnenkomen. Dat zijn er bijna 1700 meer dan vorige week woensdag. Bij een van de weinige grensovergangen met Georgië stond vanmorgen 5 tot 6 kilometer file, melden lokale media. Wie achteraan aansluit, doet er 24 uur over om bij de grens te komen, zegt iemand die zelf ook in de file stond: Gisteren waren directe vluchten naar Turkije en Armenië snel uitverkocht, schreef de Russische website Holod. In Armenië sprak persbureau AP met een Rus die net met zijn 17-jarige zoon was aangekomen. Hij had zich op deze ontwikkeling voorbereid, liet hij weten. Zijn naam wilde hij niet noemen. Een andere net aangekomen Rus zei dat de familie van zijn vrouw in Kiev woont. Alleen al vanwege dit "morele aspect" is hij tegen mobilisatie. In Moskou stegen de prijzen van enkele vliegtickets naar het buitenland tot boven de 5000 euro. Voor de komende dagen zijn de meeste tickets uitverkocht. "Dit is een paniekvraag van mensen die bang zijn dat ze later het land niet meer uit kunnen. Het maakt hen niet uit waar de vlucht heen gaat", zei een bron in de toerismesector tegen persbureau Reuters. De afgelopen maanden vertrokken al tienduizenden Russen, zei Ruslanddeskundige Laura Starink gisteren tegen de NOS. Uitwijken naar een ander land kan niet iedereen. Voor een buitenlandse reis is een speciaal reisdocument nodig, dat zeker 75 procent van de bevolking niet heeft. President Poetin zei gisteren dat alleen reservisten worden opgeroepen. Volgens minister van Defensie Sjojgoe zijn dat er maximaal 300.000, maar veel Russen zijn bang dat het daar niet bij blijft. Eerst worden reservisten met gevechtservaring of relevante specialismes opgeroepen, zei Sjojgoe. Onduidelijk is hoelang ze het leger in moeten, wat precies onder gevechtservaring wordt verstaan en hoe uitgebreid de training moet zijn die ze al hebben gehad. Het decreet waarmee de mobilisatie werd afgekondigd, bevat een geheime clausule. Volgens de Russische krant Novaja Gazeta staat daarin dat de regering de mobilisatie mag uitbreiden tot 1 miljoen man. "Ze veranderden het aantal een paar keer en stopten bij 1 miljoen", zei een bron in het Kremlin. Andere bronnen van de krant konden dat niet bevestigen.  "Iedereen in Rusland begrijpt dat hij bij een volgende lichting kan zitten en dat dit slechts een eerste lichting is", zei Michael Kofman van de Amerikaanse veiligheidsdenktank CNA tegen persbureau AP. Zoekopdrachten als "Hoe verlaat ik Rusland?" en "Hoe breek ik een arm?" waren gisteren trending op Google. De Russische internettoezichthouder Roskomnadzor laat weten dat websites die "valse informatie" over de mobilisatie verspreiden, worden geblokkeerd. In tientallen Russische steden is gisteren tegen de oorlog en de mobilisatie gedemonstreerd, onder meer in Moskou en Sint-Petersburg. De deelnemers overwonnen hun angst om gearresteerd te worden. "Het waardevolste dat ze van ons kunnen afpakken, is het leven van onze kinderen", zei een demonstrant in Moskou. Bij de demonstraties in heel Rusland zijn 1300 mensen opgepakt, zegt de Russische mensenrechtenorganisatie OVD-info. Op de vraag of demonstreren helpt, zei een Moskoviet: "Nee, maar het is mijn burgerplicht om mijn standpunt duidelijk te maken. Ik zeg 'nee' tegen de oorlog!".||https://nos.nl/artikel/2445552-eerste-russische-reservisten-melden-zich-opvallend-druk-aan-grenzen
2022-09-22||Amsterdam trekt tientallen miljoenen uit voor steun aan minima en mkb|| Amsterdam trekt nog dit jaar tientallen miljoenen euro's uit om minima, het mkb en maatschappelijke instellingen te helpen. Dat blijkt uit de nieuwe begroting van de gemeente, die vanochtend is gepresenteerd. "We zien dat veel Amsterdammers het moeilijk hebben. Hun bestaanszekerheid staat onder druk door een opeenstapeling van kosten", zegt PvdA-wethouder Van Buren van Financiën. "Daar maak ik mij zorgen om en het vraagt om snel ingrijpen." Zo wordt het kindtegoed op de stadspas voor ouders met kinderen tot 14 jaar 100 euro hoger. Amsterdammers met een chronische ziekte en een laag inkomen krijgen eenmalig een extra bedrag van 100 euro uitgekeerd en er komt een aparte regeling voor inwoners die in de schuldsanering zitten en door de hoge energieprijzen in de knel komen. Ook geeft het college nog dit jaar een extra subsidie aan maatschappelijke organisaties die (kinderen in) minimahuishoudens ondersteunen. Voor mkb'ers en maatschappelijke organisaties, zoals sportclubs, zwembaden en kunst- en cultuurinstellingen, komt er deze winter een steunfonds van 20 miljoen euro. Door de vele investeringen loopt de schuld van de gemeente op van 7 miljard euro dit jaar naar 9 miljard euro in 2026. In dat jaar is er begrotingstekort van 90 miljoen euro en is de begroting dus niet meer sluitend. Als gevolg daarvan zal de gemeente scherpere keuzes moeten maken: er zullen projecten geschrapt of uitgesteld moeten worden. Maar het blijft, net als bij de presentatie van het coalitieakkoord eerder dit jaar, nog steeds onduidelijk om welke projecten het gaat, schrijft NH Nieuws.||https://nos.nl/artikel/2445547-amsterdam-trekt-tientallen-miljoenen-uit-voor-steun-aan-minima-en-mkb
2022-09-22||Kabinet: vooral lagere middeninkomens profiteren van prijsplafond|| Het prijsplafond voor energietarieven helpt alle huishoudens met hoge variabele tarieven, schrijft premier Rutte aan de Tweede Kamer. Zijn brief kwam vlak voor het begin van de tweede dag van de Algemene Beschouwingen. In de Kamer werden gisteren veel vragen gesteld over het plafond. Volgens Rutte profiteren vooral lagere middeninkomens van de maatregel, omdat die gemiddeld minder energie verbruiken dan hogere inkomensgroepen. "Daarnaast bestaat voor de lagere middeninkomens een groter deel van de maandelijke bestedingen uit energielasten." De precieze vormgeving van het prijsplafond moet nog worden uitgewerkt, benadrukt Rutte, mede namens de ministers Kaag en Jetten. Daarom kunnen niet alle vragen daarover worden beantwoord. Volgens Rutte praat het kabinet graag met de Kamer over 'dilemma's en risico's en de verdere uitwerking van de voornemens'. Er komt ook nader overleg met de energieleveranciers. Volgens het kabinet legt de gewenste snelheid wel forse beperkingen op aan de "mate van gerichtheid" van de maatregel: omdat het snel moet, kan het niet overal even precies. Rutte schrijft verder dat het kabinet voor een "volumegrens" van 1200 m3 gas en 2400 kWh electriteit heeft gekozen, omdat dat de grens is "rond het gemiddelde verbruik in normale tijden". Ook moet er volgens het kabinet een "besparingsprikkel" blijven, omdat dat van belang is voor de leveringszekerheid en omdat dat ook een voorwaarde is van de EU. Op basis van de cijfers van vorig jaar zou ongeveer 50 procent van de huishoudens helemaal onder het prijsplafond vallen. Als huishoudens 10 procent besparen, zou dat cijfer volgens het kabinet kunnen oplopen tot ongeveer 60 procent van de huishoudens. De prijsplafonds kunnen nog worden verlaagd, als de prijzen voor gas of elektriciteit meevallen. Het kabinet gaat ook in op de gevolgen van de maatregelen voor warmtepompen. "De signalen dat een verlaagd gastarief en elektriciteitstarief de businesscase voor eigenaren van (..) warmtepompen doet verslechteren in het komende jaar, hebben het kabinet ook bereikt", schrijft de premier. Maar hij benadrukt ook dat het prijsplafond maar tot eind volgend jaar geldt, terwijl de "investeringshorizon voor een warmtepomp grofweg 15 tot 20 jaar omvat". Volgens het kabinet blijft met het prijsplafond een warmtepomp een goede investering. Rutte voegt er nog aan toe dat het prijsplafond vooral wordt ingesteld om huishoudens bescherming te bieden, die de koopkrachtsteun het hardst nodig hebben. "En tot op heden worden de meeste nieuwe warmtepompen geïnstalleerd in woningen met een bovengemiddeld gasgebruik."||https://nos.nl/artikel/2445538-kabinet-vooral-lagere-middeninkomens-profiteren-van-prijsplafond
2022-09-22||'Bolle Leonard' weer vast, spil in corruptieschandaal Amerikaanse marine|| De spil in een enorm corruptieschandaal binnen de Amerikaanse marine zit weer vast. De Maleisische zakenman Leonard Glenn Francis, bijgenaamd 'Bolle Leonard', werd gearresteerd op een Venezolaans vliegveld toen hij op het punt stond door te reizen. Hij ontsnapte achttien dagen geleden uit huisarrest in Californië. Francis rekende jarenlang te hoge bedragen als Amerikaanse marineschepen van de Pacifische vloot in Aziatische havens van zijn servicebedrijven gebruikmaakten. Om dat te kunnen doen, kocht hij marinepersoneel om met tonnen aan steekpenningen, luxehotels, sterrendinertjes en seksfeesten. Het schandaal was een van de grootste fraudezaken in de geschiedenis van de marine. De schade voor het Amerikaanse ministerie van Defensie was zo'n 35 miljoen dollar. Na zijn arrestatie in 2013 hielpen Francis' bekentenissen bij de veroordeling van 33 personen, onder wie hoge marineofficieren. Francis zou binnenkort zelf zijn straf te horen krijgen, mogelijk 25 jaar cel en de verplichting om zijn winsten terug te geven. Omdat hij de afgelopen jaren kwakkelde met zijn gezondheid, mocht hij dat vonnis thuis in San Diego afwachten. Begin deze maand kregen bewakers een melding dat de enkelband van Francis was doorgeknipt. Toen ze bij zijn huis gingen kijken, bleek daar niemand meer te zijn. Buren zeiden dat ze al weken verhuiswagens hadden zien langskomen. Naar nu blijkt, is Francis via Mexico en Cuba naar Venezuela gereisd. Volgens de Interpoldirecteur in dat land stond hij op het punt om een vliegtuig naar Rusland te pakken. Het is nog niet bekend wanneer Venezuela Francis gaat uitleveren.||https://nos.nl/artikel/2445535-bolle-leonard-weer-vast-spil-in-corruptieschandaal-amerikaanse-marine
2022-09-22||James Webb maakt spectaculaire foto van Neptunus met ringenstelsel|| Opnieuw heeft de James Webb-ruimtetelescoop een verbluffende foto gemaakt van een planeet in ons zonnestelsel. Na spectaculaire foto's van Jupiter is nu Neptunus te zien in een heel nieuw licht. Op de nieuwe foto zijn de ijsringen van de gasreus voor het eerst in 32 jaar goed te zien. Neptunus is de achtste en buitenste planeet van het zonnestelsel. De vorige foto's van het ringenstelsel werden gemaakt in 1989. Voorafgaand aan dat moment was de hele planeet op foto's niet meer dan een vage stip. Dat veranderde met de beelden van ruimtesonde Voyager 2, al zijn daarop de ringen niet zo goed te zien als op de nieuwe opname van de James Webb. Ruimtetelescoop Hubble wist de ringen helemaal niet in beeld te brengen. Dat de James Webb dat wel kan, komt doordat de nieuwe foto in infrarood is gemaakt. "Het is drie decennia geleden dat we die vage ringen voor het laatst hebben gezien en voor het eerst zien we ze in infrarood", zegt de Amerikaanse planeetonderzoeker Heidi Hammel, zelf in 1989 betrokken bij de Voyager 2-missie. De karakteristieke blauwe kleur van Neptunus is vanwege het andere kleurenspectrum niet te zien. Vooral de dunnere ringen rond de planeet zijn veel beter zichtbaar. Ook kan het nieuwe beeld meer inzicht geven in de winden en stormen die over de gasreus razen. Op de zuidelijke helft van de planeet zijn heldere gebieden te zien: ijswolken die het zonlicht weerkaatsen. Ook bij de noordpool is een intrigerende lichte vlek zichtbaar. Er staan ook zeven manen van Neptunus op het beeld. De grootste, Triton, is als een heldere blauwe ster boven de planeet te zien. Neptunus staat ruim dertig keer verder van de zon dan de aarde, maar voor de James Webb-telescoop is dat nog steeds de kosmische achtertuin. De meeste objecten waar de telescoop zijn enorme spiegel op richt, staan vele lichtjaren ver weg. Begin deze maand verspreidde NASA een foto van een planeet bij een andere ster op 385 lichtjaar afstand.||https://nos.nl/artikel/2445534-james-webb-maakt-spectaculaire-foto-van-neptunus-met-ringenstelsel
2022-09-22||Oud-leider Rode Khmer verliest hoger beroep, blijft levenslang gestraft|| Een oud-leider van de Rode Khmer, de Cambodjaanse beweging die in de tweede helft van de jaren 70 een schrikbewind voerde, is ook in hoger beroep schuldig bevonden aan genocide. Hij kreeg opnieuw een levenslange gevangenisstraf opgelegd. Khieu Samphan (91) is de laatste hooggeplaatste Khmer-politicus die nog in leven is. Hij was het staatshoofd in de vier jaar dat de Rode Khmer Cambodja terroriseerde. Tussen 1975 en 1979, toen de communistische Khmer werd verdreven door een inval van buurland Vietnam, kwamen naar schatting 1,7 miljoen Cambodjanen om het leven. Ze werden gemarteld, vermoord of stierven door uithongering of dwangarbeid. Pas in de loop van deze eeuw werden de belangrijkste leiders van de Khmer voor hun misdaden vervolgd. De voormalige nummer twee, ideoloog Nuon Chea, kreeg met Samphan in 2014 eerst levenslang voor misdaden tegen de menselijkheid en later ook voor genocide. Ook de directeur van een beruchte martelgevangenis kreeg levenslang. Deze 'Duch' overleed in 2020. De vervolging van oud-minister van Buitenlandse Zaken Ieng Sary (Broeder nummer 3) en zijn vrouw, oud-minister van Sociale Zaken Ieng Thirith, werd gestaakt. Ieng Thirith kon niet terechtstaan vanwege dementie en Ieng Sary overleed voordat er een vonnis lag. De absolute leider, Pol Pot, ontliep rechtsvervolging. Hij stierf in 1998 in vrijheid in zijn schuilplaats in de Cambodjaanse jungle. Het hoger beroep van Samphan was het laatste zaak voor het speciale Cambodja-tribunaal van de Verenigde Naties.||https://nos.nl/artikel/2445531-oud-leider-rode-khmer-verliest-hoger-beroep-blijft-levenslang-gestraft
2022-09-22||Grote verschillen in sterk stijgende energietarieven per 1 oktober|| De tarieven bij energiemaatschappijen stijgen per 1 oktober flink, ook zijn er grote verschillen. Dat blijkt uit data die prijsvergelijkers Independer en Gaslicht.com met de NOS hebben gedeeld. Eneco en Greenchoice zijn de enige twee die met hun gasprijs ver boven de drie euro zitten. Het gaat om de prijzen die gelden voor huishoudens die al klant zijn en een variabel tarief betalen. Joris Kerkhof, energie-expert bij Independer, wijst erop dat de stijgingen in vergelijking met september hoog zijn. Beide prijsvergelijkers wijzen erop dat de tarieven die zij nu doorkrijgen niet voor alle consumenten gelden. Dat hangt af van het instapmoment, wat voor contract een huishouden heeft en of er eventueel loyaliteitskortingen van toepassing zijn, zegt Demi Huyts van Gaslicht.com. "Deze tarieven kunnen ook behoorlijk afwijken voor nieuwe klanten. Voor mensen die nu zich aanmelden bij een energieleverancier gelden bij de meeste energieleveranciers veel hogere instaptarieven." Bekijk hier de prijzen die de energiemaatschappijen per 1 oktober gaan rekenen (de termijnen van de tarieven kunnen per energiebedrijf verschillen): Eneco laat desgevraagd weten dat de tarieven per 1 oktober voor een deel van de klanten worden verhoogd. Maar andere klanten gaan pas later meer betalen. Een woordvoerder zegt dat ze energie op korte termijn inkopen, waardoor klanten dit ook weer snel merken als de prijzen dalen. De huidige tarieven zijn gebaseerd op de hoge inkoopprijzen van augustus. Bij Greenchoice, waar Eneco deels eigenaar van is, worden de tarieven voor een deel van de huishoudens met een variabel contract ook per 1 oktober verhoogd. Die klanten gaan dan evenveel betalen als nieuwe klanten. Een ander deel van de klanten met een variabel tarief heeft een contract dat per 1 januari afloopt, en betaalt voorlopig nog minder. De energiemaatschappij zegt daarnaast op verschillende momenten voor klanten energie in te kopen. Desgevraagd laat de Autoriteit Consument en Markt (ACM), die toezicht houdt op de energiemarkt, weten dat de nieuwe prijzen gewoon mogen. De ACM kan optreden bij wat het "onredelijk hoge vergoedingen" noemt, maar daar is nu geen sprake van, zegt een woordvoerder. Wanneer energiemaatschappijen hun prijzen verhogen, moeten ze dit melden aan de ACM. De toezichthouder heeft vervolgens modellen om te berekenen of deze prijzen terecht zijn. "Er zit geen maximum aan het tarief dat ze mogen rekenen." Over het prijsplafond zegt de ACM dat er nog een aantal onduidelijkheden zitten in de uitwerking. De toezichthouder wil daar nog weinig over kwijt. De woordvoerder zegt daarbij ook dat het nog "de vraag is of wij daar een rol in spelen". Het laat opnieuw zien dat het plan met stoom en kokend water tot stand is gekomen.||https://nos.nl/artikel/2445529-grote-verschillen-in-sterk-stijgende-energietarieven-per-1-oktober
2022-09-22||Twee dagen Kamerdebat over plannen 2023: steun, kritiek en emotie|| Om precies één minuut na 24.00 uur is het debat over de Algemene Politieke Beschouwingen afgelopen. Het traditionele koffertje voor de Miljoenennota wordt niet vervangen, huurders van tochtige woningen krijgen het afdwingbaar recht om een huurverlaging af te dwingen en het kabinet moet sneller aan de slag met het opstellen van een plan voor kernenergie. Ook moet er het mkb snel geholpen worden met de fors stijgende kosten en komt er een "ruimhartig" energieplafond voor gezinnen in oude huizen en mensen die al verduurzaamd hebben. Het zijn enkele aanpassingen van de kabinetsplannen, maar grote wijzigingen zijn het niet. Het debat over Prinsjesdagstukken heeft twee volle dagen geduurd en werd afgesloten met het traditionele handen schudden van de Kamerleden en de ministers en staatssecretarissen van het kabinet-Rutte. De Algemene Politieke Beschouwingen zijn bijna afgelopen. Rond 23.40 uur gaat de Kamer nog stemmen over al de moties. Premier Rutte is er dan niet meer bij, omdat hij vannacht vertrekt naar de Verenigde Naties in New York. Aan het eind concludeerde de premier dat het debat was gegaan over de "grote vragen" van Nederland, zoals stikstof, koopkracht maar ook over de steun aan Oekraïne. Hij vond dat er sprake was van een "stevig, respectvol" debat. "Het laat zien dat, meer dan ooit, onze parlementaire democratie werkt." Denk-leider Azarkan heeft met emotie in zijn stem het kabinet en de Tweede Kamer gevraagd solidair te zijn met een miljoen moslims in Nederland. Hij deed dat nadat Geert Wilders opnieuw de islam "geen religie, maar een ideologie van haat en terreur" had genoemd. Azarkans oproep kreeg luide bijval van het kabinet en een groot deel van de Kamer. Azarkan begon met te zeggen dat het goed is dat het kabinet en de Kamer gisteren een streep hebben getrokken toen FvD-leider Thierry Baudet insinuerende opmerkingen maakte over minister Kaag. "Maar het valt me ook een beetje tegen", vervolgde hij. "Ik vraag me ook af wanneer we solidair zijn." Vervolgens verwees hij naar de zojuist gedane uitspraak van Wilders over de islam. "Er was niemand die met zijn ogen knipperde. Niemand in vak K die zei: kan dat zomaar. Kun je zomaar over een religie van een miljoen mensen zeggen dat dat haat en terreur is? Er was geen Kamerlid die iets deed. Dat raakte mij. Ik kan er niet tegen dat hier bij elk debat de haat wordt gezaaid door Geert Wilders over moslims, over vluchtelingen, en dat we met z'n allen dat elke keer accepteren. Maar op het moment dat er insinuaties worden gedaan over collega Kaag, staan we met z'n allen op. Dus ik vraag u allen ook solidair te zijn met die miljoen moslims die elke keer bij elk debat zien dat ze verdikkeme kapot worden gemaakt door Geert Wilders." Daarop volgde luid instemmend geroffel vanuit de Kamer en vak K, tot voorzitter Bergkamp zei dat het genoeg was. JA21-partijleider Eerdmans is een ludieke actie begonnen 'Red het Koffertje'. Minister Kaag van Financiën wil het bekende koffertje vervangen dat iedere Prinsjesdag wordt gebruikt om de Miljoenennota aan te bieden. Ze vindt het tijd voor een "lichter en duurzamer" exemplaar. Het koffertje doet dienst sinds 1964 en is door zestien ministers van Financiën gebruikt. Eerdmans vindt het afdanken van het koffertje helemaal niet duurzaam. "Tradities mogen soms zwaarder wegen dan een lichte modegril", zei Eerdmans die hiermee de lachers in de Kamer op zijn hand kreeg. De motie om Kaag af te laten zien van het plan, heeft al steun van in ieder geval de PVV, de SGP en de BBB. Ook PvdA-fractievoorzitter Kuiken vond het een goed initiatief en sloot zich er, samen met GroenLinks-leider Klaver, onmiddellijk bij aan. Premier Rutte reageerde laconiek op de motie en zei grappend dat Kaag's plan juist een teken was dat het kabinet vooruit kijkt, reagerend op de kritiek uit de Kamer dat het kabinet te laat reageert op problemen. Hij wil geen oordeel geven over de motie. "U zoekt het maar uit." GroenLinks-leider Klaver vraagt het kabinet om huishoudens de winter door te helpen, "Whatever it takes". Het kabinet moet daarom bij het vaststellen van de volumegrens en het tariefplafond "ruimhartig" kiezen voor gezinnen van twee of meer leden in oude middelgrote rijwoningen. Ook moeten mensen extra geholpen worden die hun huis al hebben verduurzaamd en daardoor een hoog elektriciteitsverbruik hebben. Het ziet er naar uit dat deze motie steun krijgt vanuit de coalitie. Maar dat wordt pas duidelijk bij de stemmingen. De dinerpauze is voorbij en nu is de Tweede Kamer weer aan de beurt. Alle partijen reageren in deze zogenoemde tweede termijn op het antwoord van premier Rutte. De partijen dienen moties in waarin ze voorstellen doen om de kabinetsplannen voor 2023 te wijzigen. Er circuleren al allerlei moties, maar het is nog niet helemaal zeker of er ook meerderheden voor zijn. Zo niet, dan voert het kabinet zo'n ingediende motie niet uit. De PVV heeft, zoals gebruikelijk bij de Algemene Politieke Beschouwingen een motie van wantrouwen ingediend. Deze motie zal geen meerderheid halen. Ook vraagt de grootste oppositiepartij om een asielstop, maar daar zal ze vannacht - bij de stemmingen - ook geen voldoende steun voor krijgen. De grootste regeringspartij VVD vraagt nadrukkelijk om een spoedige regeling voor het Midden- en Kleinbedrijf (MKB) en om een soepelere regeling voor de afbetaling van de coronasteun. De SP wil onder meer dat het kabinet afziet van bezuinigingen op de personele bezetting in verpleeghuizen.  Als laatste beantwoordt Rutte de vragen van fractievoorzitter Ouwehand van de Partij voor de Dieren die hij eerder niet kon beantwoorden. Het debat wordt nu geschorst voor de dinerpauze. Daarna is de Tweede Kamer weer aan het woord. De fractievoorzitters zullen dan ook moties indienen waarmee ze het kabinetsbeleid willen bijsturen. Nadat Rutte daar weer op gereageerd heeft, zal er aan het eind van de vergadering over de moties worden gestemd. De tweede termijn van de Kamer begint om 19.50 uur. "In het debat wilden Kamerleden duidelijkheid hebben over wat het prijsplafond precies voorstelt. Maar Rutte kon niet meer zeggen dan dat het kabinet hier zo snel mogelijk mee komt. Meer kon hij er eigenlijk niet over zeggen. Om maar eens een zure conclusie te trekken: voor iedereen die vandaag op duidelijkheid hoopte, was dit debat nutteloos. Rutte stond er, opvallend, weer totaal op zijn gemak. Terwijl we politiek toch in een heel heftige tijd zitten. De onrust hangt overal in het land, maar Rutte lijkt alle problemen weer even geparkeerd te hebben. Het lag ook aan de Tweede Kamer dat de premier daarmee wegkomt. Alles liep door elkaar met twintig partijen die allemaal met hun eigen boodschappenlijstjes bij Rutte aankwamen. Het kwam daardoor eigenlijk niet tot een stevig inhoudelijk debat." Om de krapte op de arbeidsmarkt aan te pakken, kijkt het kabinet nadrukkelijk naar een bonus voor mensen die voltijds werken. Door ze extra geld bovenop hun loon te bieden, hoopt het kabinet werknemers te stimuleren 40 uur in de week te gaan werken, zegt premier Rutte. Op dit moment werken in Nederland veel mensen, vooral vrouwen, in deeltijd. Dat percentage is hoger dan in andere landen. Veel sectoren, waaronder de zorg en het onderwijs, kampen met gebrek aan personeel. Dat kan volgens Rutte soms al opgelost worden als alle werknemers een paar uur extra gaan werken. Hij waarschuwt wel voor al te veel optimisme. "We moeten nog wel een paar uitdagingen overwinnen." Zo heeft het College voor de Rechten van de Mens het standpunt dat een voltijdsbonus niet mag, omdat er dan onderscheid gemaakt wordt tussen mensen op basis van het aantal uren dat ze werken. Vooral vrouwen worden daar de dupe van omdat zij vaak voor deeltijd kiezen om ook voor kinderen te kunnen zorgen, redeneert het college. Rutte is het daar niet mee eens en denkt dat het kabinet een regeling zo kan opstellen dat het wel geoorloofd is. De fractievoorzitter van de Partij voor de Dieren heeft verschillende vragen gesteld over de verduurzaming van de agrarische sector en een vrijhandelsverdrag met Zuid-Amerikaanse landen waar ze tegen is. Premier Rutte antwoordt er slechts summier op en dat bevalt Ouwehand niet. Uiteindelijk belooft Rutte dat zijn ambtenaren zo snel mogelijk antwoorden zullen formuleren, zodat hij er aan het eind van zijn betoog toch op in kan gaan. Volgens Ouwehand gaat het altijd zo met vragen van de Partij voor de Dieren, ze worden genegeerd of 'vergeten' door het kabinet. Haar collega-Kamerlid Bromet van GroenLinks kan de woede van Ouwehand wel begrijpen: Nederland zal Oekraïne blijven steunen met wapens. "De urgentie van de steun is en blijft hoog", zegt premier Rutte. Wel is er volgens hem een nieuwe fase in de oorlog aangebroken nu Oekraïne terreinwinst boekt. Daardoor krijgt het land ook andere behoeftes en gaat de steun zich meer richten op onderhoud van oorlogsmaterieel en levering van munitie. "Poetin mag deze oorlog niet winnen", vindt Rutte, want de Russische president zal niet stoppen bij Oekraïne en dat zal ook grote gevolgen hebben voor het NAVO-grondgebied. "Hij mag niet vernietigen wat wij in Europa na de Tweede Wereldoorlog hebben opgebouwd." De effecten van de sancties tegen Rusland kunnen "heel heftig" zijn voor Nederlandse huishoudens en bedrijven, erkent Rutte. Toch is het geen optie om de sancties niet langer te steunen om weer gas te krijgen uit Rusland. "Dat zou toegeven aan chantage zijn. Dan is het hek van de dam." "FvD-voorzitter Baudet is gisteren over een grens gegaan." Dat zegt Kamervoorzitter Bergkamp over de reden waarom ze Baudet tijdens de Algemene Beschouwingen het woord ontnam. Volgens Bergkamp was het gisteren een goed en scherp debat, maar was er "helaas ook een groot incident". Baudet noemde het college in Oxford waar minister Kaag heeft gestudeerd "in feite weinig meer dan een opleidingsinstituut voor westerse geheime diensten". Daarop verliet het hele kabinet de zaal en schorste Bergkamp het debat. De Kamervoorzitter zegt vandaag dat ze al bezig was om in te grijpen. "Maar mijn actie liep niet helemaal synchroon met de actie van het kabinet en als voorzitter ga je niet meteen helemaal escaleren."  Bergkamp benadrukt in de lunchpauze van het debat van vandaag dat in de Kamer eerder is afgesproken om niet op de persoon te spelen. "Op het moment dat je een aantal keren hebt gewaarschuwd en iemand verdergaat, is het mijn bevoegdheid om in te grijpen." Ze voegt eraan toe dat de bewindspersonen te gast zijn en dat de Kamer de orde bepaalt. "Dat vraagt ook iets van ons: hoe om te gaan met gasten."  Ze noemt het weglopen van het kabinet een unieke situatie.  Iedereen is weer terug van de lunch. Het debat gaat weer verder met premier Rutte. Hij begint met internationale onderwerpen. Het debat is geschorst tot 14.45 uur. In het ochtenddeel van het debat maakten oppositiepartijen van links tot rechts zich zorgen over de koopkracht en de energieprijzen. Rutte verdedigde de genomen maatregelen om daar iets aan te doen. Kijk hier terug hoe dat ging:  Premier Rutte heeft nog eens herhaald dat het kabinet een regeling wil om ook het midden- en kleinbedrijf tegemoet te komen op het gebied van de energieprijzen. Het kabinet denkt aan een aparte subsidie voor "energie-intensieve mkb'ers", maar volgens Rutte is het complex om die groep te bereiken: "Je praat over de bakkers, de zwembaden en nog andere sectoren." Volgens Rutte wordt er hard aan gewerkt, maar is het echt ingewikkeld. Verschillende partijen benadrukken dat de regeling er snel moet zijn. VVD-fractievoorzitter Hermans onderstreept dat het niet te lang mag duren, waardoor "we het paard achter de wagen spannen". Ze vindt het onacceptabel als de regeling er niet komt of wordt vertraagd, omdat het te ingewikkeld is. Rutte noemt het in het debat echt belangrijk dat zo'n regeling wordt ingevoerd. "Die bedrijven vallen anders om." Hij noemt het voorbeeld van een bakker die best wil overstappen op een elektrische oven. "Maar dat kost ook drie tot zes maanden en intussen ben ik er niet meer", is de vrees, erkent de premier. Thierry Baudet sprak bij het programma Ongehoord Nieuws ook van "een ongelijke behandeling van verschillende partijen in de Kamer" omdat Kamervoorzitter Bergkamp net als minister Kaag van D66-huize is. Vera Bergkamp ontnam Baudet gisteravond het woord.  In het programma werd ook het fragment van Johan Derksen besproken, die gisteravond in zijn televisieprogramma opmerkte dat Baudet "geliquideerd moet worden." SBS liet eerder vandaag weten dat het om een verspreking ging en dat Derksen later in de uitzending erop terug is gekomen.  "Ik voel dat ik het heel naar vind dat er zo over mij gesproken is. Wat ik erbij denk, is dat het heel gevaarlijk is voor de democratie en voor mij persoonlijk", zei Baudet over de woorden van Derksen.  Forum voor Democratie-voorman Baudet heeft bij omroep Ongehoord Nederland gereageerd op het weglopen van het kabinet, gisteravond bij de Algemene Politieke Beschouwingen. "Ik heb niet gezegd dat minister Kaag een spion is. Ik zei alleen dat de plek in Oxford waar ze heeft gestudeerd een plek is waar marxisten en overheden bij elkaar komen." "Ik was ook echt heel erg verbaasd. Ik probeerde te duiden wat er aan de hand is in de wereld. Op de een of andere manier raakte dat een snaar en liep ze weg, terwijl ze daar gewoon gestudeerd heeft", zei Baudet. Hij was te gast bij het opinieprogramma Ongehoord Nieuws van omroep ON. Baudet is vandaag niet in de Tweede Kamer bij het vervolg van de Algemene Politieke Beschouwingen, omdat zijn vrouw op het punt van bevallen staat. Hij zei kort voor de uitzending op sociale media dat zijn vrouw het "wel goed vond dat hij even weg was." Minister Kaag noemde de woorden van Baudet vannacht "halve waarheden, framing en in dit geval natuurlijk ook namens een dictator een half verhaal ophangen." Kaag doelt daarmee op de pro-Russische opmerkingen van de FvD-leider. Volgens PVV-leider Wilders is de huidige 'gascrisis' groter dan de coronacrisis was. Hij vindt dat de overheid burgers ook nu ruimhartig tegemoet moet komen en dat ten laste moet laten komen van de staatsschuld. Hij noemt het plan dat er nu ligt "een lachertje" en "een flutregeling". "Dit is volstrekt onvoldoende voor de meeste mensen." Dat vinden veel andere oppositiepartijen ook. De linkse en de rechtse oppositiepartijen zitten wat betreft dit onderwerp op één lijn: beide 'kampen' in de Tweede Kamer maken zich grote zorgen over de koopkracht van met name mensen met een lager inkomen die in "een tochtig huurhuis" wonen. Premier Rutte zegt dat er tijdens corona veel is gedaan. "En ik ben het ermee eens dat we niet kneiterig moeten zijn. Maar er zijn grenzen." Hij vindt het geen goed idee om bijvoorbeeld te stoppen met de stikstofreductie en zo te bezuinigen, want dan komen allerlei dingen, zoals de bouw van nieuwe woningen, stil te liggen. Premier Rutte vindt achteraf dat hij eerder met zijn Europese collega's had moeten overleggen over instelling van een prijsplafond voor energieprijzen en over de verruiming van de mogelijkheden op dat punt. Vanuit de Kamer is veel kritiek op het volgens velen te late moment waarop het kabinet in actie is gekomen. PvdA en GroenLinks benadrukken dat ze al lange tijd voor een plafond hebben gepleit. Rutte zegt dat er eerder in Europa geen ruimte was voor dit soort algemene compensatiemaatregelen. Veel anderen bestrijden dat laatste. Het debat gaat over het prijsplafond. De oppositie vraagt zich af of met het voorstel dat er nu ligt, wel voldoende mensen worden bereikt. Volgens Rutte wordt 50 tot 60 procent van alle huishoudens geholpen. Hij zegt dat het heel moeilijk is "als je 16 miljoen mensen wilt helpen, om een heel precieze regeling te maken" die voor iedere persoonlijke situatie goed uitpakt. Onder anderen SP-leider Marijnissen is boos. Ze zegt dat de minister-president geen idee heeft van de situatie van veel mensen in het land. Ze zegt dat het plafond niet toereikend is. Rutte zegt dat er nog het nodige moet worden gefinetuned de komende dagen. Hij zegt dat Marijnissen gelijk heeft dat het voor sommige mensen niet genoeg is, maar hij herhaalt dat niet ieder individueel geval in een algemene regeling kan worden ondergebracht. Ook Jesse Klaver heeft grote twijfels:  Rutte komt terug op het weglopen van het kabinet gisteren, na insinuaties aan het adres van minister Kaag. Kamerlid Van Haga zegt dat hij ook de nodige beledigingen gehoord heeft vanuit het kabinet. Zo sprak minister Yesilgöz in haar H.J. Schoo-lezing over de "onwelriekende reuzel, die nu ook de Tweede Kamer insijpelt". Rutte prijst de lezing van zijn collega, maar volgens hem gebeurde er gisteren iets anders. "Er werd een alt-right conspiracy theory aangehaald." Volgens de premier kan het kabinet goed tegen kritiek op de inhoud en kan het ook wel tegen "wat persoonlijke kritiek". "Maar dit ging over alle grenzen. Ik merkte aan mijn collega dat zij zich daar heel ongemakkelijk over voelde en toen hebben wij gezegd: we vertrekken als team." Thierry Baudet slaat de tweede dag van de Algemene Politieke Beschouwingen over. Hij laat verstek gaan omdat zijn vrouw op het punt van bevallen staat, laat zijn woordvoerder aan het ANP weten. Kamerlid Freek Jansen voert het woord namens Forum voor Democratie. Baudet voerde gisteren wel het woord. Toen hij zei dat een afdeling van de universiteit van Oxford waar Sigrid Kaag gestudeerd heeft "in feite weinig meer is dan een opleidingsinstituut voor westerse geheime diensten", liep het kabinet weg en werd hem het woord ontnomen. De Tweede Kamer liet Baudet gisteren eerder aan het woord dan hij eigenlijk gepland stond vanwege zijn hoogzwangere vrouw. Of hij donderdag de hele dag afwezig is, is nog onduidelijk, maar hij zal in ieder geval niet het woord voeren. Premier Rutte begint met een korte inleiding. Hij zegt dat we in onwaarschijnlijk turbulente tijden leven. Vanwege de oorlog in Oekraïne, maar ook vanwege de onrust die in de samenleving heerst. Hij staat nog een keer stil bij de paniekerige toespraak van Poetin van gisteren. Het is cruciaal om ons daar tegen teweer te blijven stellen, zegt Rutte, ook al heeft dat consequenties in Nederland. Rutte gaat ook in op het gedaalde vertrouwen in het kabinet. Hij hoopt dat mensen aan het debat van vandaag het gevoel overhouden dat ze meer grip krijgen op hun situatie. Jesse Klaver heeft inmiddels de brief gelezen die het kabinet heeft verstuurd over het energieplafond. Hij is teleurgesteld. "Is dit het?", vraagt hij. "Want dit gaat zo niet werken." Volgens hem is het plan niet af en hebben te weinig mensen er baat bij. Het prijsplafond voor energietarieven helpt alle huishoudens met hoge variabele tarieven. Dat schrijft premier Rutte aan de Tweede Kamer. De brief kwam vlak voor het begin van de tweede dag van de algemene beschouwingen. In de Kamer werden gisteren veel vragen gesteld over het plafond. Volgens Rutte profiteren vooral lagere middeninkomens van de maatregel, omdat die gemiddeld minder energie verbruiken dan hogere inkomensgroepen. "Daarnaast bestaat voor de lagere middeninkomens een groter deel van de maandelijke bestedingen uit energielasten", staat in de brief De precieze vormgeving van het prijsplafond moet nog worden uitgewerkt, benadrukt Rutte, mede namens de ministers Kaag en Jetten. Daarom kunnen niet alle vragen daarover worden beantwoord. Volgens Rutte praat het kabinet graag met de Kamer over 'dilemma's en risico's en de verdere uitwerkiung van de voornemens'. Rutte schrijft verder dat het kabinet voor een "volumegrens" van 1200 m3 gas en 2400 kWh elektriteit heeft gekozen, omdat dat de grens is "rond het gemiddelde verbruik in normale tijden". Op basis van de cijfers van vorig jaar zou ongeveer 50 procent van de huishoudens helemaal onder het prijsplafond vallen. Als huishoudens 10 procent besparen, zou dat volgens het kabinet ongeveer 60 procent zijn. Vanaf 10.15 uur debatteert de Tweede Kamer weer over de Prinsjesdagplannen van het kabinet. De voorstellen werden dinsdag gepresenteerd en gisteren konden de Kamerleden er hun commentaar op geven. Vandaag komt eerst premier Rutte aan het woord en daarna is er nog een tweede termijn, met eerst de Kamer en daarna nog eens het kabinet. De vergadering wordt afgesloten met stemmingen over ingediende moties. Het kabinet zal onder meer moeten ingaan op vragen over de plannen om de energiekosten te dempen (en op de kritiek dat het te laat in actie is gekomen) en over de koopkracht. Ook het slinkende vertrouwen in de politiek zal aan bod komen. Gisteravond verliet het kabinet uit protest de plenaire zaal, nadat Forum voor Democratie-voorman Baudet het college in Oxford waar minister Kaag heeft gestudeerd "een opleidingsinstituut voor westerse geheime diensten" had genoemd. Kamervoorzitter Bergkamp vroeg Baudet zijn woorden terug te nemen. Toen hij dat weigerde en de strekking van zijn verhaal herhaalde, besloot de voorzitter dat de FvD-leider niet meer aan het debat mocht meedoen. Het debat ging daarna verder, met het kabinet.  Lees hier het liveblog van dag 1 van de Algemene Politieke Beschouwingen terug. ||https://nos.nl/liveblog/2445528-twee-dagen-kamerdebat-over-plannen-2023-steun-kritiek-en-emotie
2022-09-22||Chinese oud-minister voorwaardelijk ter dood veroordeeld voor corruptie|| China heeft de voormalig minister van Justitie Fu Zhenghua veroordeeld tot een voorwaardelijke doodstraf. De oud-minister zou steekpenningen hebben aangenomen en criminelen hebben geholpen, meldt de Chinese staatstelevisie. Fu heeft volgens de staatstelevisie bekend dat hij zijn functies als minister en hoofd van de politie in Peking heeft misbruikt en dat hij criminele activiteiten van zijn broer en anderen heeft verdoezeld. Waar zijn broer van is beschuldigd, is niet bekend. Ook gaf Fu toe dat hij steekpenningen heeft aangenomen, voor een bedrag van 117 miljoen yuan (16,5 miljoen dollar). Voorwaardelijke doodvonnissen worden in China bijna altijd omgezet in lange gevangenisstraffen. Bij Fu zal de straf volgens de staatstelevisie na twee jaar worden omgezet in een levenslange gevangenisstraf zonder kans op vervroegde vrijlating. De veroordeling van de oud-minister past in een reeks van veroordelingen van hoge functionarissen voor corruptie. Sinds het aantreden van Xi Jinping eind 2012 treedt China hier hard tegen op. Fu was van 2010 tot 2013 hoofd van de politie in Peking en van 2013 tot 2018 onderminister van Openbare Veiligheid. Zijn laatste post in het openbaar bestuur was minister van Justitie, tussen 2018 en 2020. Sinds oktober 2021 liep er een onderzoek tegen hem vanwege beschuldigingen van corruptie. Fu mocht sinds maart van dit jaar al geen openbare ambten meer uitoefenen en werd toen ook uit de Chinese communistische partij gezet.||https://nos.nl/artikel/2445519-chinese-oud-minister-voorwaardelijk-ter-dood-veroordeeld-voor-corruptie
2022-09-22||Tegenvaller voor Trump: justitie mag geheime documenten blijven onderzoeken|| De Amerikaanse justitie mag het onderzoek hervatten naar de duizenden overheidsdocumenten die bij oud-president Trump thuis zijn gevonden. Een rechter had dat stilgelegd zolang er gekeken wordt of de papieren terecht in beslag zijn genomen, maar in beroep veegden hogere rechters dat verbod van tafel. De zaak draait om een deel van de 11.000 documenten die justitie begin vorige maand in beslag nam tijdens een inval op Trumps landgoed Mar-a-Lago. Volgens het Nationaal Archief had hij die bij vertrek uit het Witte Huis moeten overdragen. Bij de stukken zaten ook dossiers die als topgeheim of hoger waren geclassificeerd. Trump verzocht succesvol om een onafhankelijke arbiter die moest bekijken of justitie niet te veel documenten had meegenomen, zoals persoonlijke papieren of documenten die onder het verschoningsrecht van zijn advocaten vallen. Een door hemzelf aangestelde rechter ging akkoord met dat verzoek. Die rechter bepaalde meteen dat zolang het onafhankelijke onderzoek van die special master loopt, justitie geen inzage mocht hebben in de documenten. Dat zou maanden vertraging betekenen voor justitie. Het hof van beroep schrapt nu dat verbod. Drie rechters, van wie twee benoemd door Trump, zeggen dat de zaak te gevoelig is om zolang stil te leggen. In het vonnis merkt het hof op dat Trumps advocaten niet bewezen hebben waarom de documenten onder het verschoningsrecht vallen, het recht dat overleg tussen cliënten en hun advocaat beschermt. Verder ontbrak er bewijs voor Trumps herhaalde claims dat hij de status 'geheim' voor de overheidsdocumenten al had laten vervallen toen hij president was. "Het is overduidelijk dat er groot publiek belang is om ervoor te zorgen dat de opslag van deze documenten niet hebben geleid tot ernstige schade voor onze nationale veiligheid", luidt het vonnis. "Daarom moet er worden bepaald wie er wanneer toegang toe had, en gekeken of er geen bronnen of procedures zijn gecompromitteerd." Het hof was ook kritisch over het besluit van de lagere rechter om überhaupt een special master aan te stellen en merkte op dat zo'n besluit alleen in uitzonderlijke omstandigheden wordt genomen. "Uit niets blijkt dat dat in deze zaak het geval is." Het is niet duidelijk of Trumps advocaten bij het Hooggerechtshof in beroep zullen gaan. In het hoogste hof van het land zijn conservatieve rechters met zes tegen drie in de meerderheid, onder wie drie rechters die door Trump zijn aangesteld. De special master, een 78-jarige oud-rechter, heeft dinsdag voor het eerst overleg gehad met beide partijen. Ook hij was kritisch over de argumenten die Trumps advocaten aandroegen. Zo reageerde hij geprikkeld toen de verdediging niet wilde voldoen aan zijn verzoek om details over welke documenten volgens de oud-president al waren vrijgegeven. Trump zelf bleef strijdbaar in een interview met Fox New-presentator Hannity: "Als president van de Verenigde Staten kun je met een mondelinge verklaring de classificatie van documenten aanpassen, zelfs door er alleen maar aan te denken", redeneerde hij. "Oftewel, toen ik het Witte Huis verliet, waren ze niet geheim meer." In hun vonnis noemden de rechters overigens de discussie over de classificatie van de documenten "een afleidingstactiek", omdat overheidsdocumenten sowieso ingeleverd moeten worden, geheim of niet. "Zelfs als we aannemen dat eiser sommige of alle documenten heeft vrijgegeven", redeneren de rechters, "dan betekent dat nog niet dat een officieel stuk nu een persoonlijk document is geworden".||https://nos.nl/artikel/2445518-tegenvaller-voor-trump-justitie-mag-geheime-documenten-blijven-onderzoeken
2022-09-22||Wekdienst 22/9: Gökmen T. staat terecht voor mishandeling • Dag twee Algemene Politieke Beschouwingen|| Goedemorgen! De man die is veroordeeld voor de tramaanslag in Utrecht, Gökmen T., staat terecht voor de mishandeling van een gevangenisbewaarder. En het is de tweede en laatste dag van de Algemene Politieke Beschouwingen in de Tweede Kamer.    We beginnen met het weer: het is vandaag vrij zonnig en droog. Vanmiddag wordt het 18 of 19 graden bij een zwakke tot matige zuidelijke wind. Morgen eerst geregeld zon, later meer bewolking met in het westen kans op regen. In het weekend is het wisselvalliger met vooral op zaterdag buien, bij ongeveer 17 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Minister Kaag van Financiën noemt insinuaties van Thierry Baudet van Forum voor Democratie beschadigend voor de rechtsstaat en de democratie. Dat zei ze in een interview nadat het hele kabinet was weggelopen na opmerkingen van de FvD-leider. Baudet suggereerde dat een geheime dienst Kaag tijdens haar studietijd in Oxford kan hebben gerekruteerd. Kaag reageerde verontwaardigd en liep daarna weg, samen met alle andere bewindslieden. Omdat Baudet zijn betoog bleef herhalen, mocht hij dat van Kamervoorzitter Bergkamp niet meer afmaken. Volgens Kaag vertelt Baudet halve waarheden en doet hij aan 'framing'. "Dit ging echt alle grenzen over", reageerde ook premier Rutte achteraf. Zie hier hoe het kabinet reageerde op Baudet: Reddingswerkers op het Australische eiland Tasmanië zetten gisteren alles op alles om een grote groep gestrande walvissen te redden. De grienden strandden op een afgelegen plek in een natuurgebied. Vannacht werd duidelijk dat hun inzet tevergeefs was: van de 230 aangespoelde dieren zijn er nog maar 35 in leven. Fijne donderdag!||https://nos.nl/artikel/2445511-wekdienst-22-9-gokmen-t-staat-terecht-voor-mishandeling-dag-twee-algemene-politieke-beschouwingen
2022-09-22||200 Oekraïense strijders vrij bij ruil, ook leiders Azov-bataljon|| Rusland heeft gevangengenomen Oekraïense strijders van het Azov-bataljon vrijgelaten bij een gevangenenruil, meldt president Zelensky. Het gaat om onder anderen de commandant en zijn plaatsvervanger en nog eens ruim honderd leden van het bataljon. Ook tientallen andere mensen zijn vrijgelaten. Bij elkaar gaat het om 215 Oekraïners. Onder hen zijn agenten, grenswachten, soldaten en zwangere strijders. Ook tien buitenlanders zijn op vrije voeten gesteld, onder wie vijf Britten. Zij zijn rond de middag veilig aangekomen op de Londense luchthaven Heathrow, meldt de BBC.  Zelensky sprak de strijders via een videoverbinding toe: De vrijlating is het resultaat van onderhandelingen tussen Oekraïne en Rusland met hulp van Turkije en Saudi-Arabië. Het gaat om de grootste gevangenenruil sinds het begin van de oorlog. Om hen vrij te krijgen, heeft Oekraïne Viktor Medvedtsjoek aan Rusland overgedragen. Hij is een Oekraïense zakenman die goed bevriend is met president Poetin. Hij was ook parlementslid, maar diende de belangen van Poetin. Aan het begin van de oorlog werd hij daarom door Oekraïne vastgezet. Hij werd beschuldigd van verraad. Opvallend is dat twee van de vrijgelaten Britten en Medvedtsjoek in april al om de ruil vroegen. Ook 54 andere mensen zijn door Oekraïne naar Rusland teruggestuurd. Het gaat volgens The New York Times om piloten en hoge Russische militaire officieren. Het nieuws over de vrijlating van de hoogste officieren en ruim honderd Azov-leden zal in Rusland niet overal goed vallen, zegt directeur Christo Grozev van het journalistieke onderzoekcollectief Bellingcat. "Ultranationalisten en huurlingen die even waren gerustgesteld door de mobilisatie, krijgen een hartaanval nu ze horen dat Poetin ook Azov-commandanten en tientallen andere Azov-leden geruild heeft voor Medvedtsjoek, iemand die ze verachten." Het Russische hooggerechtshof bestempelde het Azov-bataljon vorige maand nog tot een terroristische organisatie. Leden kunnen daardoor twintig jaar cel krijgen in Rusland, commandanten mogelijk zelfs levenslang. Op Russische sociale media schrijft iemand: "Ik kon mijn oren niet geloven toen ik hoorde over de ruil van de Azov-schoften, en dan ook nog voor Medvedtsjoek. Dit is een rampzalige schande. Wanneer houdt deze waanzin op." Anderen vragen zich af waarom de Oekraïense krijgsgevangenen als helden worden ontvangen, maar de Russische krijgsgevangen niet eens bij naam worden genoemd. Onderdeel van de ruil is dat vijf Azov-commandanten tot het einde van de oorlog in Turkije moeten blijven. Het Azov-bataljon begon in 2014 als nationalistische burgermilitie die streed tegen pro-Russische separatisten in het oosten van Oekraïne, maar werd daarna opgenomen in de officiële strijdkrachten van Oekraïne. Veel vroege leden droegen extreemrechtse of nazistische sympathieën uit, een gegeven dat door Rusland gebruikt wordt om de oorlog in Oekraïne neer te zetten als 'strijd tegen de nazi's'. In de huidige oorlog was het bataljon vooral betrokken bij de hardnekkige verdediging van de havenstad Marioepol, die na drie maanden in handen kwam van Rusland. Nieuwsuur maakte in maart deze reportage over het Azov-bataljon: ||https://nos.nl/artikel/2445510-200-oekraiense-strijders-vrij-bij-ruil-ook-leiders-azov-bataljon
2022-09-22||Alle beroepsgroepen kampen nu met personeelstekort|| In het tweede kwartaal is de krapte op de arbeidsmarkt zo hard opgelopen dat alle beroepsgroepen een tekort aan personeel hebben, meldt het UWV. De personeelskrapte heeft steeds vaker negatieve gevolgen voor de economie en steeds meer mensen in Nederland krijgen ermee te maken. Het aantal vacatures groeide met 44 procent, maar het aantal mensen met een WW-uitkering die recent hebben gewerkt, daalde met 31 procent. Er waren dus meer vacatures en minder mensen om ze in te vullen. Al met al was de arbeidskrapte in het tweede kwartaal twee keer zo groot als een jaar eerder. In het eerste kwartaal duidde het UWV alle arbeidsmarktregio's al aan als 'krap' of 'zeer krap'. Maar onder meer reisbegeleiders, schilders, hulpkrachten in de bouw en chauffeurs waren toen nog wel te vinden. In het tweede kwartaal was er ook bij die beroepen een personeelstekort. Bij 75 procent van de beroepsgroepen geldt dat ze te maken hebben met een zeer krappe arbeidsmarkt. Bij ingenieurs, elektriciens, machinemonteurs, verpleegkundigen en softwareontwikkelaars was de krapte het grootst. De arbeidskrapte heeft een nadelig effect op de economische groei. Er zijn niet alleen lange wachttijden bij Schiphol of minder bussen en treinen die rijden. Ook voorzieningen als de zorg en het onderwijs staan onder druk. "Lange tijd heeft de economie de arbeidsmarkt bepaald. Nu de krapte op de arbeidsmarkt zulke extreme vormen heeft aangenomen, lijkt die relatie deels omgedraaid", aldus Frank Verduijn, arbeidsmarktadviseur van het UWV. "Naarmate het aanbod van beschikbare kandidaten opdroogt, wordt het vasthouden en ontwikkelen van bestaand personeel belangrijker. Dat kan bijvoorbeeld door voldoende ontwikkeling en uitdaging te bieden, maar ook aandacht voor vitaliteit, werkomstandigheden, werktijden en werkdruk is essentieel om medewerkers te binden en boeien", zegt Verduijn. Ook kunnen werkgevers volgens Verduijn nog eens goed naar de sollicitatieprocessen kijken. "Voor sommige functies is het belangrijk om de juiste diploma's te hebben. Toch zijn er ook functies waar vaardigheden belangrijker zijn dan diploma's. Werkgevers kunnen bijvoorbeeld ook evalueren of alle vaardigheden al aanwezig moeten zijn tijdens het solliciteren. Sommige vaardigheden kunnen ook tijdens het werken worden geleerd", zegt Verduijn.||https://nos.nl/artikel/2445509-alle-beroepsgroepen-kampen-nu-met-personeelstekort
2022-09-22||Kamerdebat over Prinsjesdag in teken van energieplafond en koopkracht||   Premier Rutte komt vandaag aan het woord bij de Algemene Politieke Beschouwingen in de Tweede Kamer over de Prinsjesdagstukken. Het kabinet besteedt vele miljarden euro's aan koopkrachtreparatie en energie. De Kamer had gisteren veel vragen over het prijsplafond voor de energierekening van huishoudens, dat het kabinet op Prinsjesdag aankondigde. Vanaf 1 november moet een maximumprijs voor gas en elektriciteit gaan gelden, tot een gebruik van 1200 m3 gas en 2400 kWh elektriciteit per jaar. De korting die een gemiddeld huishouden door het plafond krijgt, schat het kabinet voorlopig op 2280 euro per jaar. Het kabinet erkent dat er allerlei onzekerheden zijn en dat het plan nog uitgewerkt moet worden. Kamerlid Omtzigt hamerde erop dat niet duidelijk is voor wie het prijsplafond geldt en hij vraagt zich af of het wel eerlijk is. Mensen die de huur inclusief energie betalen en dus geen eigen aansluiting hebben, een warmtepomp hebben of elektrisch stoken, hebben weinig aan wat er nu is aangekondigd, zegt hij. Volgens PVV-leider Wilders komt uit de eerste berekeningen naar voren dat het prijsplafond goed uitpakt voor kleinere gezinnen, maar dat grotere gezinnen er juist op achteruit gaan. SP-leider Marijnissen vindt dat er meer democratische zeggenschap moet komen over de energiebedrijven en de energiemarkt. Zij is bang dat de miljarden belastinggeld aan energiesteun uiteindelijk bij aandeelhouders terechtkomen. De VVD wil dat het kabinet ook komt met een energieplan voor het midden- en kleinbedrijf en andere bedrijven die failliet kunnen gaan uitsluitend door de hoge energieprijzen. De oorlog in Oekraïne en de nucleaire dreiging van de Russische president Poetin spelen ook een rol in het debat. De regeringspartijen en een groot deel van de oppositie vragen om solidariteit met Oekraïne, ook al worden de economische gevolgen steeds duidelijker merkbaar in Nederland. Dit is het eerste Prinsjesdagdebat van het kabinet-Rutte IV, dat in januari is aangetreden. Vorig jaar waren op Prinsjesdag de formatieonderhandelingen nog volop aan de gang.||https://nos.nl/artikel/2445508-kamerdebat-over-prinsjesdag-in-teken-van-energieplafond-en-koopkracht
2022-09-22||In Charkov maken inwoners zich niet druk om Poetins toespraak|| Op het centrale plein van Charkov haast een fabrieksarbeider met een petje op zich naar zijn werk. Of hij de toespraak van president Poetin heeft gezien? Nee, daar heeft hij uit principe niet naar gekeken. Hij haalt zijn schouders op bij het nieuws over de mobilisatie en de 'referenda' in bezette gebieden." 300.000 extra reservisten gaan volgens hem geen verschil maken. "Deze oorlog wordt niet gewonnen door mensen, maar door wapens. Het is niet zoals in de Tweede Wereldoorlog. En zolang wij die van het Westen blijven krijgen, gaan we absoluut winnen." Ook andere inwoners van Charkov - nog geen vijftig kilometer van de grens met Rusland - reageren laconiek. Ze zijn de continue Russische aanvallen wel gewend. Het kapotgeschoten kantoor van het regiobestuur aan het plein illustreert dat. Ook de nacht ervoor trilden de ramen in het centrum door raketinslagen in een buitenwijk waardoor meerdere mensen gewond raakten. Dat zal met of zonder mobilisatie toch wel door gaan, concluderen mensen op straat. "Ik heb er nog niet echt naar gekeken, nog geen tijd voor gehad", zegt een voorbijganger. "Maar Rusland zal vast doorgaan met het beschieten en terroriseren van de stad." Een andere man concludeert dat Poetin "toch wel de sigaar is". Want dat mobiliseren van reservisten moet allemaal nog gebeuren. "Mensen in Rusland zullen niet zomaar willen meewerken aan de mobilisatie. Dus het zal ze nooit lukken om al die extra militairen in te zetten." Iets verderop zitten een paar Oekraïense vrouwen en een Amerikaanse vrijwilliger onder een tent camouflagenetten te vlechten voor het front. "Laat ze maar mobiliseren", zegt een oudere vrouw terwijl ze grijsgroene lintjes door het net haalt. "Dan zien we wel wie er op komt dagen." Ook haar medevrijwilliger Anja is niet onder de indruk. Ze woont uit Slatyne, een dorpje ten noorden van Charkov waar hard gevochten is. Daar is zoveel kapot en zijn zoveel vrienden en buren omgekomen, dat ze nergens meer van opkijkt. "Maar we hebben vertrouwen in ons leger. Wat Rusland ook zal doen, we zullen winnen." Inwoners maken camouflagenetten:  Dat vertrouwen is te verklaren door de opmars van het Oekraïense leger van de afgelopen weken. Al duizenden vierkante kilometers werden in deze regio heroverd op de Russen. Afgelopen week nam het leger het strategisch belangrijke stadje Koepjansk in. Een paar dagen geleden werd duidelijk dat ook het dorpje Bilohorivka weer in Oekraïense handen is. Dat hadden de Russen eerder deze zomer ingenomen - met grote verliezen. Een andere vrouw in de tent biedt mensen die langskomen thee aan. Ze komt uit een door Rusland bezet deel van Loegansk - een van de regio's waar de komende dagen die 'referenda' worden gehouden - en is aan het begin van de oorlog naar Charkov gevlucht. Ze wil alleen anoniem haar verhaal doen, omdat ze nog vrienden en familie in Loegansk heeft zitten met wie ze wekelijks belt. Die hadden van het geplande referendum niks gemerkt, tot het opeens op televisie was. "Duidelijk is dat de stemmen niets gaan uitmaken", zegt ze. "Er is al lang besloten wat de uitslag zal zijn." Familieleden vrezen dat militairen gewapend van deur tot deur zullen gaan om druk uit te oefenen. "We moeten maar zien hoe het referendum gaat zaterdag, want er is niks voorbereid." Dat het leven in Charkov doorgaat als normaal, laat ook een net getrouwd stel zien dat foto's laat maken op straat. De vrouw in het wit, de man in zijn militaire tenue. Hij dient aan het front in Loegansk en heeft een paar dagen vrij voor het huwelijk. "Het gaat Rusland helemaal niks helpen", zegt de militair verveeld. "Als Rusland een offensief begint, zijn wij er klaar voor." Het huwelijk gaan ze vandaag gewoon vieren, voordat hij terug moet. Wie je ook vraagt, iedereen in de stad lijkt hetzelfde optimisme te delen. "Ik denk dat ze aan het verliezen zijn en dat ze daar niks tegen kunnen doen", zegt een vrouw stellig. "Nu zijn ze overgegaan tot mobilisatie en bedreigen ze de hele wereld weer - met een nucleaire oorlog. Want dat is het enige wat Rusland nog kan doen: dreigen."||https://nos.nl/artikel/2445507-in-charkov-maken-inwoners-zich-niet-druk-om-poetins-toespraak
2022-09-22||Meeste aangespoelde grienden in Tasmanië dood|| De meeste grienden die gisteren werden gevonden op het Australische eiland Tasmanië zijn dood. Van de 230 aangespoelde dieren zijn er nog maar 35 in leven, zegt een woordvoerder van de reddingswerkers. De grienden werden gevonden op een afgelegen plek in een natuurgebied aan de westkust van Tasmanië. Volgens de reddingswerkers is er alles aan gedaan om de walvissen in leven te houden, maar is dat bij vele niet gelukt. "De focus zal vanochtend liggen op het redden en vrijlaten van de dieren." Volgens de woordvoerder is het moeilijk begaanbare terrein mede de oorzaak van de hoge sterfte. Hulp van buitenaf wordt zoveel mogelijk geweerd: de autoriteiten willen er alleen mensen bij hebben die ervaring hebben met het zeeleven. "We waarderen alle hulp, maar het is belangrijk om een veilige werkomgeving te hebben. Twee jaar geleden strandde in Tasmanië ook al een grote groep grienden. Het ging toen om 470 dieren, waarvan er ruim honderd werden gered. Volgens de woordvoerder waren de omstandigheden destijds gunstiger. De plek waar de dieren liggen is lastig te bereiken:||https://nos.nl/artikel/2445505-meeste-aangespoelde-grienden-in-tasmanie-dood
2022-09-22||Kaag: insinuaties Baudet 'namens een dictator' ondermijnend voor democratie|| De stelselmatige insinuaties van FvD-leider Baudet en de andere Kamerleden van zijn partij zijn ondermijnend voor de rechtsstaat en de democratie. Dat zei minister Kaag van Financiën nadat ze samen met de rest van het kabinet was weggelopen bij het debat in Tweede Kamer. "Het gaat niet alleen om vanavond en het gaat niet alleen om mij", zei Kaag. "Het bredere verhaal is radicalisering. Het zijn stemmen van extreemrechts." Ook journalisten, politieagenten en rechters hebben hiermee te maken, zegt zij. "Mensen die zich keihard inzetten voor de publieke zaak." Kaag reageerde op de bijdrage van Baudet bij de Algemene Politieke Beschouwingen. Baudet begon in zijn betoog over de opleiding van minister Kaag aan het St Anthony's College in Oxford, waar volgens hem marxistische studenten werken en spionnen worden opgeleid, daarmee suggererend dat zij mogelijk was gerekruteerd door een geheime dienst. Uit protest verliet de minister, en met haar de rest van het kabinet, de zaal. Voor Kaag was dit de zoveelste keer dat Baudet een grens over ging en in dat grensoverschrijdende ziet Kaag een patroon. "Halve waarheden, framing en in dit geval natuurlijk ook namens een dictator een half verhaal ophangen." Kaag doelt daarmee op de pro-Russische opmerkingen van de FvD-leider. Kijk hier terug hoe het kabinet de zaal verliet terwijl Baudet aan het woord was:  Op de vraag of het wel verstandig was om in dit geval de zaal te verlaten, zegt Kaag dat zij geen andere keus zag. "Ik had eigenlijk de voorzitter willen vragen: 'dit gaat toch te ver?'" Formeel gaat de Kamervoorzitter over de orde en niet het kabinet. Dat is te gast in het parlement om verantwoording af te leggen over het beleid. Toen er niet werd ingegrepen, besloot Kaag op te staan. "Ik dacht: 'dit is mijn grens en ik laat me door niets of niemand op zo'n manier wegzetten, ook niet in het parlement waar ik te gast ben'. Ik zei op een gegeven moment tegen de premier 'ik sta op, ik ga hier niet meer naar luisteren'." Kaag zegt dat ze daarbij niet in de gaten had dat andere leden van het kabinet dat ook al deden. Zij voelt zich daar achteraf door gesteund. "Iedereen had zijn eigen reactie en afweging en dat was de kracht. Want iedereen voelde hetzelfde." Premier Rutte legde achteraf uit waarom het kabinet opstond: Voor Kaag is hiermee haar strijd tegen de uitspraken en insinuaties van FvD-Kamerleden niet klaar. De minister vindt dat mensen heel veel jaren stil zijn geweest en de schouders over de uitspraken hebben opgehaald. "Nee, het hoort er niet bij. Niks doen en denken dat het wel overgaat, heeft de zaak niet verbeterd." De bewindsvrouw zegt dat zij nog steeds veel bedreigingen krijgt en al sinds juni nog strenger wordt beveiligd. Voor haar gezin is ook de grens bereikt in wat er over haar wordt gezegd en de angst die haar kinderen hebben "dat er iets met hun moeder gebeurt". Baudet zou in het debat eigenlijk pas veel later aan het woord komen. Hij had om voorrang gevraagd "vanwege positieve dringende privéomstandigheden". De echtgenote van Baudet is hoogzwanger. Het is niet bekend of hij morgen bij het tweede deel van het debat aanwezig is. De Kamervoorzitter ontnam hem alleen het woord gedurende het deel van het debat dat woensdag plaatsvond. Via het twitteraccount van Baudet zijn woensdagavond verschillende steunbetuigingen aan hem rondgestuurd. Kaag is niet de enige die na het incident een link legt tussen de woorden van Baudet en de Russische voorkeur die de partijleider regelmatig uit. Voormalig partijgenoot van Baudet, huidig Eerste Kamerlid Henk Otten, zegt op Twitter dat de "bizarre tirade" van Baudet door "Poetin-adept Laughland moet zijn geschreven". Laughland is sinds kort de leider van de internationale tak van FvD. Hij sprak onlangs, naast de ambassadeur van Rusland Sjoelgin, op een FvD-bijeenkomst. Otten zegt verder: "FvD is nu onder controle van het Kremlin en moet ontmanteld worden." Hij vindt dat het kabinet de partij via het Openbaar Ministerie moet laten verbieden en ontbinden, omdat die gevaarlijk is voor de staatsveiligheid. Baudet ontkende een week geleden tegenover NRC dat zijn partij door Laughland een "verlengstuk van welk land dan ook" is geworden. Bekijk hier het hele interview dat politiek verslaggever Floor Bremer van RTL Nieuws had met minister Kaag: ||https://nos.nl/artikel/2445504-kaag-insinuaties-baudet-namens-een-dictator-ondermijnend-voor-democratie
2022-09-22||Landelijk watertekort is voorbij|| Het landelijke watertekort is voorbij. Her en der is nog wel sprake van een tekort, maar landelijk is de vraag niet meer groter dan het aanbod van zoet water, meldt het ministerie van Infrastructuur en Waterstaat. Dat komt door de regen van de afgelopen weken. Er is nog wel sprake van een "dreigend watertekort", zegt het ministerie, maar het KNMI verwacht de komende weken extra regen. Nu de droogte afneemt, kan bijvoorbeeld de scheepvaart weer meer gebruik maken van sluizen en zijn extra pompinstallaties niet overal meer nodig. Ook komt het Managementteam Watertekorten (MTW) niet meer bijeen. In bijvoorbeeld de Maas in het zuiden van land of bij de sluizen van IJmuiden is de droogte nog wel zodanig dat daar zogeheten 'schutbeperkingen' zijn. Dat betekent dat niet alle schepen de sluizen kunnen gebruiken. Ook ervaart de landbouw in sommige gebieden nog hinder, bijvoorbeeld door regionale sproeiverboden in het zuiden en oosten. Het ministerie wijst er wel op dat voor herstel van de natuur een langere periode van neerslag nodig is. Het grondwater staat nog altijd laag en het duurt lang voordat dat is aangevuld, zeker in de hogere delen van Nederland. Ook blijft het tegengaan van verzilting (de toename van het zoutgehalte in de bodem en het water) een punt van aandacht voor het ministerie, vooral in het Noordzeekanaal, het IJsselmeer en in het Westland.||https://nos.nl/artikel/2445503-landelijk-watertekort-is-voorbij
2022-09-22||Zelensky vraagt om straf voor Rusland bij VN, krijgt staande ovatie|| De Oekraïense president Zelensky heeft bij de Algemene Vergadering van de Verenigde Naties gevraagd om meer militaire steun. De president zei dat de wapens nodig zijn voor de verdediging van het land, maar ook om gebieden te heroveren op de Russen.  Hij kreeg na afloop van zijn toespraak een staande ovatie. De vertegenwoordigers van Rusland bleven zitten: Zelensky mocht de VN bij hoge uitzondering via een videoboodschap toespreken. Hij riep ook op tot meer strafmaatregelen tegen Rusland. Zo wil hij dat de Russen hun vetorecht in de VN-Veiligheidsraad en andere internationale organisaties kwijtraken, iets wat in de praktijk overigens bijna niet mogelijk is. "Er worden misdaden gepleegd tegen Oekraïne en wij eisen een bestraffing", zei Zelensky, die wees op de moorden, martelingen, vernederingen en onrust in Oekraïne door de Russische inval. De president benadrukte dat een neutrale positie voor zijn land geen optie is. Volgens Zelensky is meer wapensteun nodig om "de Oekraïense vlag terug te brengen naar het hele grondgebied. "We kunnen dat met wapens doen, maar we hebben tijd nodig." Dat Rusland gisteren een gedeeltelijke mobilisatie heeft aangekondigd, toont volgens Zelensky aan dat Rusland niet geïnteresseerd is in vredesbesprekingen. "Ze praten over de gesprekken, maar kondigden een militaire mobilisatie aan. Ze praten over gesprekken, maar ze kondigen schijnreferenda aan", zei Zelensky, die daarmee doelde op de aangekondigde referenda in de zelfverklaarde volksrepublieken Loegansk en Donetsk over annexatie door Rusland. "Rusland wil oorlog", aldus de president. Verder hoopt Zelensky op steun van de VN om Rusland voor de oorlog te laten betalen. Hij pleitte ook voor verdere visumbeperkingen voor Russische burgers en vroeg om een speciaal tribunaal, om Rusland ter verantwoording te roepen.||https://nos.nl/artikel/2445502-zelensky-vraagt-om-straf-voor-rusland-bij-vn-krijgt-staande-ovatie
2022-09-22||Miljardenschade door criminaliteit tegen burgers, vooral online veel gedupeerden|| Nederlanders hebben vorig jaar naar eigen zeggen 2,5 miljard euro schade geleden door criminaliteit. Dat blijkt uit de Veiligheidsmonitor van het Centraal Bureau voor de Statistiek (CBS) en het ministerie van Justitie en Veiligheid, waar ruim 173.000 mensen aan hebben meegedaan. Een derde van het schadebedrag, bijna 830 miljoen euro, kregen mensen terug van de verzekering. In totaal waren er vorig jaar een miljoen vernielingen en 3,2 miljoen vermogensdelicten. Fraude bij online aankopen kwam 1,3 miljoen keer voor en dat is het vaakst van alle delicten. De schade viel in deze gevallen echter financieel gezien mee: de helft ervan lag onder de 50 euro. Vernieling van auto's en diefstal van fietsen leidden financieel tot veel meer schade. Vernieling van auto's kostte bij elkaar 444 miljoen euro. Er werden 557.000 auto's vernield. In de helft van de gevallen bedroeg de schade 600 euro of meer. Ook werden er 10.000 auto's gestolen, met 142 miljoen euro aan schade tot gevolg. Ruim de helft van dat bedrag werd door verzekeraars vergoed. De schade door fietsdiefstal kwam uit op 404 miljoen euro: er werden ruim 700.000 fietsen gestolen, waarvan de helft minder waard was dan 300 euro. Opvallend is ook dat schade door zogeheten spoofing vorig jaar geleid heeft tot 261 miljoen euro aan schade, verdeeld over 97.000 slachtoffers. Bij deze vorm van criminaliteit doet iemand zich voor als een ander, zoals een bekende of een (financiële) instelling, met als doel het overmaken van geld. Bijna de helft van dat geld kregen gedupeerden overigens terug, door vergoedingen van banken en andere financiële instellingen. Ook werden miljoenen teruggehaald bij daders. Bankspoofing, waarbij iemand doet alsof hij of zij van de bank is, leidde tot een schadebedrag van 94 miljoen euro.||https://nos.nl/artikel/2445501-miljardenschade-door-criminaliteit-tegen-burgers-vooral-online-veel-gedupeerden
