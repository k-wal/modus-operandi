2022-09-11||'Toevoer stroom en water steden Oekraïne beschadigd door Russische aanvallen'|| Delen van de Oost-Oekraïense stad Charkov en de omliggende gebieden hebben gisteravond en vannacht zonder stroom en water gezeten, melden de lokale autoriteiten. Ook in andere delen van het land werd melding gemaakt van stroomuitval. President Zelensky zei dat er gedeeltelijke stroomuitval was in Soemy, Zaporizja en Dnipropetrovsk. In welke mate de problemen in de nacht van zondag op maandag zijn opgelost, is onduidelijk. In sommige regio's lijkt de situatie inmiddels weer onder controle. Zo meldt de regionale gouverneur van Soemy op Telegram dat de watervoorziening daar volledig is hersteld. Hetzelfde geldt volgens hem voor de elektriciteitsvoorziening, hoewel het netwerk nog niet erg stabiel zou zijn. Ook inwoners van Poltava, in het noordoosten van Oekraïne, kunnen weer gebruikmaken van elektriciteit, meldt de burgemeester van de stad. "Voorlopig is de situatie genormaliseerd. Maar ik dring erop aan: wees voorzichtig", zei hij. Volgens gouverneur Olehh Synjehoebov van Charkov zijn de problemen het resultaat van Russische aanvallen. "Er is brand uitgebroken op de plekken waar de aanvallen plaatsvonden. Brandweerlieden zijn bezig met het blussen" meldt hij op Telegram. Ook Zelensky legt de schuld bij het Russische leger. Die mikken volgens hem "niet op militaire doelen. Hun doel is om mensen af te sluiten van licht en verwarming".  Burgemeester Ihor Terechov van Charkov zegt dat de aanvallen "cynische wraakacties zijn voor het succes van ons leger aan het front. Met name in de regio Charkov." Het is niet onafhankelijk vast te stellen of deze stroomuitval inderdaad het resultaat van aanvallen is. In Russische media wordt nog niet over een aanval gerept. De afgelopen dagen boeken Oekraïense troepen veel terreinwinst in het bezette noordoosten van het land. Zo werd onder meer het belangrijke knooppunt Koepjansk heroverd. Volgens president Zelensky heroverde het Oekraïense leger sinds 1 september zo'n 3000 vierkante kilometer grondgebied. In de heroverde steden Oekraïense Balaklia en Izjoem werd gisteren de Oekraïense vlag gehesen:||https://nos.nl/artikel/2444258-toevoer-stroom-en-water-steden-oekraine-beschadigd-door-russische-aanvallen
2022-09-11||Hadewych Minis en Bram Suijker winnen belangrijkste toneelprijzen|| Hadewych Minis en Bram Suijker hebben de Theo d'Or en de Louis d'Or gewonnen, de belangrijkste prijzen in de Nederlandse toneelwereld. Minis kreeg de pijs voor haar rol in de solovoorstelling Girls & Boys van Toneelgroep Oostpool, Suijker voor zijn rol in Trojan Wars van HNTjong en Het Nationale Theater. De prijzen werden uitgereikt in Amsterdam: Volgens de jury toont Minis in Girls & Boys "een weergaloze veelzijdigheid in deze rol, van vrouw van de wereld op de toppen van geluk tot machteloze toeschouwer in haar eigen verhaal. Het is een verhaal dat helaas verteld moet worden en het publiek mag zich gelukkig prijzen dat Hadewych Minis dat op deze manier op zich neemt." Suijker speelde in Trojan Wars onder andere de rol de Griekse held Achilles. Volgens de jury brengt hij "je in zijn rol tot voor Christus, hij brengt de oorlog in je hoofd en in je hart. Als Achilles toont hij zich een opvallend veelzijdig acteur. Hij breit de scènes tot een geheel, en kleurt dan plots weer regelrecht tegen. Hij observeert en waardeert. Hij heeft lief en stoot af. Hij is van niemand, maar zorgt voor velen." Bekijk de trailer van Trojan Wars: Vorig jaar gingen de prijzen naar Naomi Velissariou en Emmanuel Ohene Boafo. Naast de twee prijzen voor grote rollen, zijn er ook de prijzen voor beste acteur en actrice in een bijrol, de Colombina en de Arlecchino. Deze prijzen gingen dit jaar naar Helen Kamperveen en Majd Mardo. De Colombina ging naar Kamperveen voor haar rol in What is Love van Theater Utrecht en DOX. Mardo won de Arlecchino voor Age of Rage van Internationaal Theater Amsterdam.||https://nos.nl/artikel/2444256-hadewych-minis-en-bram-suijker-winnen-belangrijkste-toneelprijzen
2022-09-11||Zo wordt in Rusland bericht over snelle opmars Oekraïens leger|| Wat krijg je mee van de ontwikkelingen in Oekraïne, als je de Russische berichtgeving volgt? Wie alleen de persverklaringen van het Russische ministerie van Defensie leest, zal het totaal ontgaan zijn dat Oekraïense troepen de afgelopen dagen met een verrassende opmars bezig waren ten oosten van Charkov. En dat het Russische leger zich razendsnel moest terugtrekken. Al maanden geven de communiqués vanuit Moskou vooral een opsomming van de schade die de Russische strijdkrachten hebben toegebracht aan de tegenstander. De afgelopen dagen waren geen uitzondering, al waren op de kaarten die de officiële berichten begeleidden wel duidelijk verschuivingen in de frontlijn te zien. Volgens de vandaag getoonde kaart zou alleen het uiterste oosten van de provincie Charkov nog in Russische handen zijn. Gisteren kwam de woordvoerder van het ministerie, na enkele dagen van relatieve stilte, toch met een verklaring voor de plotselinge veranderingen op het slagveld. "Voor het verwezenlijken van de doelstellingen van de speciale militaire operatie ter bevrijding van de Donbas is besloten de Russische troepen in het gebied rond Balakleja en Izjoem te hergroeperen," zei luitenant-generaal Igor Konasjenkov. De troepen zouden worden ingezet bij de strijd om de provincie Donetsk. Voor de "hergroepering" zouden de Russische troepen "afleidingsmanoeuvres" hebben uitgevoerd en meer dan tweeduizend "Oekraïense en buitenlandse strijders" hebben gedood. Die verklaring was uit nood geboren, omdat de gebeurtenissen elkaar de afgelopen week met duizelingwekkende snelheid opvolgden en de berichten daarover via sociale media razendsnel het Russische publiek bereikten. Die stonden haaks op eerdere uitlatingen van onder anderen de Russische vertegenwoordiger bij de Verenigde Naties, Vasili Nebenzja. Die verkondigde een dag eerder in de Veiligheidsraad nog stellig dat van een Oekraïense doorbraak "geen sprake was". De Oekraïense suggesties van een tegenaanval noemde hij "waanzin". Diezelfde dag berichtte de Russische staatstelevisie nog actief over versterkingen die onderweg waren naar de frontlijn en werden beelden getoond van lange legerkolonnes en van Russische helikopters die militair materieel afzetten. Volgens de ter plekke aanwezige Russische oorlogsverslaggever Jevgeni Poddoebny was de situatie "zwaar, maar onder controle". Dat er geen vuiltje aan de lucht was moest dit weekend ook blijken uit de door tienduizenden mensen bezochte feestelijkheden rond de 875ste verjaardag van Moskou. President Vladimir Poetin gaf met een druk op de knop het startsein voor de ingebruikname van wat Europa's hoogste reuzenrad heet te zijn, en opende een nieuwe sporthal. De attractie sloot snel daarna de deuren vanwege een technisch mankement. Diezelfde avond was boven Moskou een spectaculair vuurwerk te zien. Maar onder de oppervlakte was het toen al dagenlang onrustig, vooral op Russische sociale media, waar actief werd gezocht naar een verklaring voor de plotselinge Russische aftocht en soms ook naar de schuldigen voor deze blamage. De onderminister van Informatie in de zogenaamde 'volksrepubliek' Donetsk, Daniil Bezsonov, wijt de terugtrekking uit de strategisch belangrijke stad Izjoem aan "fouten van het opperbevel". Dat concludeert ook de Tsjetsjeense leider Ramzan Kadyrov. "Als er vandaag geen wijzigingen worden doorgevoerd in de strategie van de speciale militaire operatie, dan ben ik wel gedwongen om de leiding van het ministerie van Defensie en van het land uit te leggen hoe de situatie is." Kadyrov belooft via sociale media ook de verloren gebieden weer snel terug te veroveren, en zelfs op te rukken naar Odessa. "We moeten geen verraders zoeken en samenzweringstheorieën bedenken", schrijft talkshowpresentator Artjom Sjejnin op Telegram. "We moeten rustig het gebeurde analyseren en beseffen, dat er een zware oorlog wordt gevoerd met een sterke tegenstander." Sjejnin hekelt wel in een aparte post de extravagante vuurwerkshow in Moskou op zo'n dramatisch moment. Oorlogscorrespondent Poddoebny noemt de terugtrekking uit Izjoem "een tragische en bittere episode", maar "vanuit militair oogpunt absoluut juist". Een omsingeling van de stad zou volgens hem 'een catastrofe' zijn geweest. Het wekelijkse achtergrondprogramma Vesti Nedeli brengt zondagavond naast de officiële informatie van het ministerie van Defensie een reportage van Poddoebny, die meldt dat de Oekraïense opmars "is gestuit. De Russische troepen hebben de situatie weten te stabiliseren," betoogt hij.||https://nos.nl/artikel/2444255-zo-wordt-in-rusland-bericht-over-snelle-opmars-oekraiens-leger
2022-09-11||Exitpoll Zweden: meerderheid voor links, anti-immigratiepartij groeit fors|| Bij de parlementsverkiezingen in Zweden is de sociaaldemocratische SAP van de huidige premier Andersson de grootste partij gebleven, maar de populistische anti-immigratiepartij Zweden Democraten heeft de grootste winst geboekt. Dat blijkt uit een exitpoll die vlak na het sluiten van de stembureaus bekend werd gemaakt. De sociaaldemocratische SAP kreeg volgens de exitpoll ruim 28 procent van de stemmen. De vraag is of premier Andersson opnieuw een coalitie met linkse partijen kan vormen. Volgens de exitpoll zou dat blok met 49,8 procent daarvoor waarschijnlijk net genoeg zetels krijgen. De Zweden Democraten kregen volgens de exitpoll 20,5 procent van de stemmen (tegen 17,5 in 2018), waardoor ze de op een na grootste partij in het parlement worden. Die partij hoopt juist op een rechts blok, groot genoeg om te kunnen regeren. Volgens de exitpoll blijft dat blok echter steken op 48,2 procent. De winst van de rechts-populistische partij heeft te maken het belangrijkste thema van de verkiezingen: bendegeweld. In bijna elke Zweedse stad zijn verhalen bekend van wilde schietpartijen tussen rivaliserende groepen. Die groepen bestaan grotendeels uit jongeren met een migratieachtergrond. Rechtse partijen pleiten daarom voor een strenger migratiebeleid. De exitpoll week in het verleden soms flink af van het uiteindelijke resultaat. De verwachting is dat het tellen van de stemmen tot in de loop van maandag doorgaat.||https://nos.nl/artikel/2444251-exitpoll-zweden-meerderheid-voor-links-anti-immigratiepartij-groeit-fors
2022-09-11||Man opgepakt in Amsterdam voor bedreigen premier Rutte|| Een 61-jarige Amsterdammer is vrijdag door de politie opgepakt vanwege het bedreigen van premier Mark Rutte. De man is inmiddels weer vrijgelaten, maar blijft nog wel verdachte, meldt de politie vandaag aan de NOS.  De Telegraaf meldde eerder dat de man zou zijn opgepakt op verdenking van het voorbereiden van een aanslag op de premier, maar dat is volgens de politie niet correct. De premier wordt regelmatig bedreigd. Zo werd in januari in Duizel bijvoorbeeld een man van 52 opgepakt voor dat vergrijp. In juni werd een Rotterdammer veroordeeld vanwege bedreiging van onder anderen de premier. Ook is de persoonsbeveiliging rond de premier sinds vorig jaar aangescherpt.||https://nos.nl/artikel/2444228-man-opgepakt-in-amsterdam-voor-bedreigen-premier-rutte
2022-09-11||Rouwstoet met kist Elizabeth aangekomen in Edinburgh|| De rouwstoet met het stoffelijk overschot van koningin Elizabeth is in de Schotse hoofdstad Edinburgh aangekomen. De rouwstoet reed onder meer over de Royal Mile, een van de bekendste straten in de stad waar duizenden mensen zich al vroeg hadden verzameld. De overleden koningin is overgebracht naar Holyroodhouse, het officiële verblijf van de koninklijke familie in Edinburgh. De stoet vertrok rond 11.00 uur vanaf Balmoral Castle, waar de koningin stierf. Hoewel de snelste weg tussen Balmoral Castle en Edinburgh z'n 165 kilometer is, werd gekozen voor een route van ruim 280 kilometer. De rouwstoet kwam om 17.30 aan bij Holyroodhouse: De stoet deed verschillende locaties aan waarmee de koningin een speciale band had, met overal langs de route toeschouwers. In het dorp Banchory werden bloemen naar de rouwstoet gegooid. Een groep boeren had hun tractoren als een erehaag langs de route geparkeerd. De stoet stopte onderweg naar Edinburgh één keer om de chauffeurs rust te geven. Op veel plekken waar de kist van de koningin voorbijkwam werd geapplaudisseerd, op andere plekken was er stilte.||https://nos.nl/collectie/13912/artikel/2444227-rouwstoet-met-kist-elizabeth-aangekomen-in-edinburgh
2022-09-11||Olievlek op het IJ in Amsterdam na lek riviercruiseschip || Een riviercruiseschip heeft gisteren een grote plas gasolie gelekt op het Amsterdamse IJ. Rijkswaterstaat heeft inmiddels het grootste gedeelte opgeruimd. Volgens Rijkswaterstaat kwam de eerste melding over de olievlek gisteravond om 20.00 uur al binnen. Voorbijgangers zeggen tegen AT5 dat het gaat om een flinke plas, die ook nog erg stinkt. "Wij zijn aan het vissen bij Muziekgebouw en het stinkt hier verschrikkelijk naar diesel en er ligt een dikke laag olie", liet een visser gisteravond weten. "Te zien, maar lastig te fotograferen." "Er komt een gigantische damp vanaf en er drijft een drab die vanaf de riviercruiseschepen afdrijft en gelijk op je adem slaat", zegt een ander. Het gaat om gasolie, wat volgens een woordvoerder van Rijkswaterstaat in het geval van de scheepvaart ook wel diesel wordt genoemd. "Een eigenschap is dat het blijft drijven op water, zich goed laat absorberen en snel verdampt." De gasolie kon volgens de woordvoerder in het water komen doordat er op het schip iets mis ging met het vullen van een tank. Er is waarschijnlijk overdruk ontstaan, waardoor de gasolie naar buiten kwam. Direct na de eerste melding heeft Rijkswaterstaat de vlek onderzocht en is er begonnen om de olie op te ruimen, aldus de woordvoerder. De dampen die mensen roken, vormen volgens de woordvoerder geen gevaar. De olie wordt opgezogen met zogeheten absorptieworsten. Die hebben inmiddels al een deel van de gasolie geabsorbeerd, meldt NH Nieuws. Ook is een zogenaamde skimmer ingezet, die het oppervlaktewater opzuigt en de olie eruit filtert. In eerste instantie werd gedacht dat de vlek vanmiddag wel verwijderd zou zijn, maar volgens de woordvoerder is dit niet gelukt. Rijkswaterstaat verwacht de komende dagen nog bezig zijn om de olie op te ruimen. "Dat komt niet zozeer omdat er nog zoveel olie is, maar vooral omdat we het zo goed mogelijk weg willen halen en alle hoekjes en plekken af willen gaan", zegt de woordvoerder. "Daarbij hebben de absorptieworsten tijd nodig om de olie helemaal op te zuigen."||https://nos.nl/artikel/2444226-olievlek-op-het-ij-in-amsterdam-na-lek-riviercruiseschip
2022-09-11||Komt er een zorgakkoord? Steun van onmisbare huisartsen is niet zeker|| De toekomst van het Integraal Zorg Akkoord (IZA) ligt morgenavond in handen van de landelijke ledenraad van de Landelijke Huisartsen Vereniging. Het bestuur van de vereniging steunt het akkoord. Maar de kans is reëel dat de huisartsen, vertegenwoordigd door de ledenraad, het zorgakkoord toch afwijzen. Gisteren lekte uit dat 3000 huisartsen in een ledenpeiling vernietigend oordeelden over het akkoord. In politiek Den Haag en de zorgwereld stijgt daarom de spanning. Gezien de rol van huisartsen als spin in het web binnen het Nederlandse zorgstelsel, zijn ze onmisbaar voor een succesvolle invoering van een alomvattend akkoord. Een belangrijke reden voor de afwijzende houding van huisartsen is het feit dat hun vertrouwen in de zorgverzekeraars de afgelopen jaren diep is geschaad. Verzekeraars kwamen hun afspraken niet na in het vorige zorgakkoord, om huisartsen meer tijd en middelen voor de behandeling van hun patiënten te geven. Sterker, het daarvoor bestemde geld hielden de zorgverzekeraars op de plank omdat huisartsen er vanwege bureaucratie niet bij konden. Ironisch genoeg wordt daarom het budget van huisartsen straks wellicht met 80 miljoen euro naar beneden bijgesteld. "Door schade en schande word je wijzer", zegt de Haagse huisarts Daisy Pors, tevens vertegenwoordiger van de actiegroep Help De Huisarts Verzuipt.  "In het nieuwe akkoord, het IZA, worden dezelfde toezeggingen gedaan over meer tijd voor de patiënt. Maar net zoals in het vorige akkoord zijn er geen voorwaarden vastgelegd waarmee we via bijvoorbeeld de Nederlandse Zorgautoriteit de zorgverzekeraars kunnen dwingen hun woord te houden. Als we ze nu opnieuw op hun blauwe ogen gaan vertrouwen, zijn we gewoon naïef." De druk op de huisartsenzorg is de afgelopen jaren sterk toegenomen doordat de zorg in de ziekenhuizen, geestelijke gezondheidszorg en jeugdzorg de afgelopen jaren is vastgelopen. Een voorbeeld van de problemen is dat huisartsen tussen hun eigenlijke werk door in de gaten moeten houden of zware psychiatrische patiënten, die nergens terecht kunnen, niet verder afglijden of in gevaarlijke situaties terechtkomen. "En als zoiets misgaat, doet dat natuurlijk veel met je als mens", aldus de Haagse huisarts Pors. Het IZA moet deze problemen wegnemen, maar wordt volgens huisartsen die de NOS heeft gesproken niet concreet genoeg. Dus, zo redeneren zij, waarom zouden we niet verder onderhandelen? Zorgminister Kuipers wil het akkoord rond hebben voordat de begroting bij Prinsjesdag wordt gepresenteerd. Maar "het tijdschema van Kuipers is niet het probleem van de LHV", zegt de Brabantse huisarts Mascha Witteman-De Kok. "De prioriteit van de LHV zou moeten zijn om voor ons op te komen, zodat wij patiënten goed kunnen helpen.'' "Dit is een lastige positie voor de LHV", zegt de Velpse huisarts Hans van Santen, die zelf jarenlang LHV-bestuurder was. "Als het bij een 'neen' niet lukt om de onderhandelingen te heropenen gooi je mogelijk andere onderdelen van het IZA die wel goed zijn ook weg. In het verleden is dat argument ook vaak gebruikt bij het goedkeuren van akkoorden. De vraag is of je nu daar weer in mee moet gaan. Persoonlijk denk ik dat de huisartsenzorg cruciaal is voor de ontwikkeling naar passende zorg, waar nu iedereen de mond vol van heeft. Daar is heel wat meer voor nodig dan in dit akkoord geregeld wordt." Bij een 'ja' dreigt vervreemding van de eigen achterban, zeggen huisartsen. Het resultaat van de ledenpeiling is immers glashelder: niet tekenen. Minister Kuipers stuurde gisteren, nadat bekend werd dat de ledenpeiling negatief was over het zorgakkoord, een dringende brief aan het LHV-bestuur: volgens Kuipers "is de steun van huisartsen randvoorwaardelijk" om de problemen in de zorg aan te passen. Ook erkent hij hun wantrouwen jegens de zorgverzekeraars. Kuipers belooft dat huisartsen binnen vier jaar meer tijd voor de patiënt zullen hebben. "Ik zal er persoonlijk op toezien dat deze beweging door alle zorgverzekeraars wordt gefaciliteerd, zonder overbodige ingewikkelde bureaucratie en verantwoording." Voor het LHV-bestuur zijn deze toezeggingen voldoende, zo meldden ze zondag in een persbericht. Maar andere belangengroepen, zoals Help De Huisarts Verzuipt en de Bevlogen Huisartsen, blijven faliekant tegen. Ze hebben advocaten naar het akkoord laten kijken en die stellen dat "toezeggingen, ook die in de brief van de minister, juridisch van geen waarde zijn en dus niet kunnen worden afgedwongen." "We moeten dit IZA niet tekenen, ook niet als er paar extra concessies komen", zegt Christof Zwart, voorzitter van de Bevlogen Huisartsen. "Er moet een paar maanden de tijd worden genomen om iets zorgvuldigs op te schrijven, waardoor we allemaal weten wat we aan elkaar hebben."||https://nos.nl/artikel/2444224-komt-er-een-zorgakkoord-steun-van-onmisbare-huisartsen-is-niet-zeker
2022-09-11||Zweden naar de stembus, verkiezingen in teken van bendegeweld|| Vandaag kunnen Zweden naar de stembus voor de parlementsverkiezingen, die een spannende race worden. De Sociaaldemocraten van de huidige premier Andersson lijken de grootste te worden. De rechts-populistische Zweden Democraten stonden tot vandaag tweede in de peilingen, achter de Sociaaldemocraten. De vraag is of premier Andersson opnieuw een meerderheid met linkse partijen kan vormen. De Zweden Democraten hopen juist op een rechts blok, groot genoeg om te kunnen regeren. Volgens de Zweedse krant Aftonbladet stonden er vandaag lange rijen bij meerdere stembureaus, die sinds 08.00 uur geopend zijn. In de plaats Saltsjö-boo, zo'n 20 kilometer ten zuiden van Stockholm, was rond het middaguur de wachttijd voor mensen die hun stem wilden uitbrengen een uur. Die wachttijd is inmiddels weer een flink stuk korter geworden. De Zweedse premier Andersson heeft haar stem uitgebracht in de buurt van Stockholm. In totaal zijn er ruim 7,7 miljoen stemgerechtigden. Veel Zweden maakten gebruik van de mogelijkheid om vervroegd te stemmen; bij het opengaan van de stembureaus vanochtend waren er al 2,8 miljoen stemmen geregistreerd, meldt Aftonbladet. De bekende Zweedse klimaatactiviste Greta Thunberg (19) mocht voor de eerste keer stemmen bij landelijke verkiezingen. Zij roept mensen op te stemmen met "solidariteit en empathie": Hét thema dit jaar is het uit de hand gelopen bendegeweld in het land. In bijna elke Zweedse stad zijn verhalen bekend van wilde schietpartijen tussen rivaliserende groepen. Die groepen bestaan grotendeels uit jongeren met een migratieachtergrond. Rechtse partijen pleiten daarom voor een strenger migratiebeleid. De Zweedse regering kwam onlangs al met een, voor sociaaldemocraten ongekend, actieplan dat law and order uitademt. Daarin wordt voorgesteld om miljarden kronen uit te trekken voor versterking van het politiekorps, en gepleit voor zwaardere straffen op wapenbezit. De hoop van de Sociaaldemocraten is dat die koers de wind uit de zeilen houdt van populistisch rechts. Vanavond om 20.00 uur sluiten de stembureaus in Zweden.||https://nos.nl/artikel/2444199-zweden-naar-de-stembus-verkiezingen-in-teken-van-bendegeweld
2022-09-11||Rechts-populisten ruiken hun kans bij komende verkiezingen in Italië|| Nog precies twee weken en dan gaan de Italianen naar de stembus. Mario Draghi, in 2021 aangesteld als technocraat om de coronacrisis in goede banen te leiden, maakt na de regeringscrisis van afgelopen zomer plaats voor een gekozen regeringsleider. Wie dat wordt, is niet zeker. Maar duidelijk is uit de peilingen dat de rechtse partijen, in het bijzonder het radicaal-rechtse Fratelli d'Italia, stevig op kop liggen. In de Italiaanse media wordt dezer dagen volop gespeculeerd op wat hun overwinning zou betekenen. Als we de laatste peilingen mogen geloven, wordt Fratelli d'Italia met meer dan een kwart van de stemmen de grootste partij. In combinatie met de Lega van Matteo Salvini en Forza Italia van oud-premier Silvio Berlusconi kan het rechtse blok een absolute meerderheid behalen in het Italiaanse parlement. Daardoor kan Italië voor het eerst in zijn geschiedenis een vrouwelijke premier krijgen. De 45-jarige Giorgia Meloni, partijleider van Fratelli, maakt geen geheim van haar ambities. Meloni was in haar jeugd lid van de neofascistische jongerenbeweging Fronto della Gioventù, 'Front van de jeugd'. In deze video vertelt correspondent Heleen D'Haens meer over de meest besproken politica van Italië: Wat spreekt de Italianen aan in Meloni? "Mensen stemmen niet op haar omwille van haar programma", analyseert Giovanni Orsina, politicoloog aan de Romeinse Luiss-universiteit. "Haar partij profiteert vooral sterk van de oppositiestatus." Fratelli d'Italia was de enige grote partij die niet deelnam aan de regering van nationale eenheid onder Mario Draghi en presenteert zich nu als vernieuwend alternatief. Maar echt vernieuwend zijn de ideeën van Meloni niet: ze staat vooral bekend als nationalistisch en conservatief. Burgers noemt ze 'patriotten', het land beschrijft ze als 'de natie'. Op het eind van haar campagnebijeenkomsten klinkt steevast het Italiaanse volkslied, niet toevallig beginnend met de woorden Fratelli d'Italia, 'Broeders van Italië'. Daarnaast hecht ze veel waarde aan het traditionele gezin: vader, moeder, kinderen. Ze is niet van plan om de rechten van lhbti'ers uit te breiden, omdat die volgens haar met de mogelijkheid tot geregistreerd partnerschap "alles al hebben". Zorgen dat ze de bestaande abortuswet zou terugdraaien, noemt Meloni onterecht. Maar liever probeert ze ongewenst zwangeren ervan te overtuigen het kind toch te houden. Wat migratie betreft zit Meloni in hetzelfde kamp als Matteo Salvini van de antimigratiepartij Lega. Migrantenschepen zou ze het liefst aan de kust van Noord-Afrika al laten tegenhouden door lokale autoriteiten. Ze wil zogenoemde hotspots openen in Afrika, zodat migranten niet meer naar Europa hoeven te komen om uit te zoeken of ze kans hebben op asiel. Op economisch vlak doet het verhaal van Meloni denken aan dat van de Amerikaanse oud-president Donald Trump. Ze wil de economie beschermen door verdere globalisering tegen te gaan en fulmineert tegen de invloed van China op de westerse economie. In het verleden sprak ze zich sterk uit tegen de Europese Unie, en zei ze zelfs dat het beter zou zijn als Italië uit de euro zou stappen, maar die houding is inmiddels veranderd. "Het Europese lot van Italië is onomkeerbaar. Dat is altijd al duidelijk geweest, ook voor Meloni", zegt politicoloog Orsina. Maar helemaal moeiteloos zal het met Meloni in Brussel niet lopen, vult hij aan. "We hebben het wel over een partij die kritisch is over de Europese Unie en die om verandering zou kunnen vragen. Ze zouden harder kunnen onderhandelen om het Italiaanse belang te verdedigen. Ze zouden minder bereid kunnen zijn om compromissen te sluiten. Ik zeg niet dat Meloni helemaal geen problemen zal opleveren voor de EU." Als de verkiezingsoverwinning al zo goed als zeker is, heeft Fratelli d'Italia dan helemaal geen tegenstanders? Uiteraard wel. Hun grootste uitdager is de Partito Democratico, geleid door oud-premier Enrico Letta. Daarnaast staan op het stembiljet kleinere groepen van linkse splinterpartijen en ook de Vijfsterrenbeweging. Die laatste partij, die bij de verkiezingen in 2018 nog meer dan 30 procent van de stemmen kreeg, staat nu op fors verlies. "Het probleem met links is dat ze niet in staat zijn geweest om zich te verenigen", zegt Orsina. "Door intern gekibbel kunnen partijen zich niet gezamenlijk uitspreken tegen rechts zoals ze zouden willen." Grote verschuivingen in de peilingen zijn er de afgelopen maanden niet geweest. De vraag lijkt dus niet óf, maar met welke meerderheid rechts de verkiezingen in Italië zal winnen. Een ding is in elk geval duidelijk: te midden van een energiecrisis, een oorlog in Europa en almaar stijgende inflatie, staat de nieuwe premier voor een loodzware opdracht.||https://nos.nl/artikel/2444193-rechts-populisten-ruiken-hun-kans-bij-komende-verkiezingen-in-italie
2022-09-11||Oekraïense leger herovert in elf dagen 3000 vierkante kilometer grondgebied|| Oekraïense militairen hebben deze maand tot dusver 3000 vierkante kilometer grondgebied heroverd op de Russen, meldt de Oekraïense legertop. De afgelopen dagen werd in de regio Charkov het belangrijke spoor- en wegenknooppunt Koepjansk heroverd en Russische eenheden hebben zich teruggetrokken uit de stad Izjoem. Oekraïense troepen hebben de stad inmiddels bereikt. Oekraïne zegt dat er met het tegenoffensief nu zo'n dertig plaatsen in de Charkov-regio zijn heroverd. Het Britse ministerie van Defensie onderschrijft op basis van inlichtingen dat Oekraïense troepen significante vooruitgang boeken in de Charkov-regio, al wordt er rond Izjoem en Koepjansk nog steeds gevochten. Rusland erkent dat er eenheden worden teruggetrokken; dat gebeurt volgens het Kremlin om te hergroeperen, om zo posities aan het front in Donetsk te versterken. Volgens het Russische staatspersbureau TASS krijgen inwoners van door Rusland bezette gebieden in Charkov het advies te evacueren naar Rusland. Analisten van het Amerikaanse Institute for the Study of War melden dat Oekraïne in een paar dagen tijd al meer gebied heeft veroverd dan Russische troepen hebben ingenomen sinds april. Ook in de regio Donetsk, die in handen is van Rusland en pro-Russische separatisten, is de situatie "gespannen". Leider Poesjilin van de zelfuitgeroepen volksrepubliek zegt dat het Russische leger alles nog onder controle heeft. De westerse wapenleveranties spelen een belangrijke rol in het Oekraïense offensief. Zo zouden met Amerikaanse raketten twee bruggen over de rivier de Dnjepr zijn verwoest. Daardoor komt de bevoorrading van het Russische leger in Cherson, in het zuiden van Oekraïne, in het nauw. Die regio is nog in handen van de Russen. De Oekraïense minister van Buitenlandse Zaken Koeleba benadrukt dat de westerse wapens van groot belang zijn: "Hoe meer wapens we krijgen, hoe sneller we winnen en hoe eerder deze oorlog voorbij is." Op beelden die door de Oekraïense strijdkrachten zijn verspreid is te zien dat troepen Izjoem zijn binnengekomen:||https://nos.nl/artikel/2444185-oekraiense-leger-herovert-in-elf-dagen-3000-vierkante-kilometer-grondgebied
2022-09-11||Rouwstoet met kist koningin Elizabeth onderweg naar Edinburgh|| De rouwstoet met de kist met het lichaam van koningin Elizabeth is van Balmoral Castle op weg naar de Schotse hoofdstad Edinburgh. De stoet legt ruim 280 kilometer af en doet verschillende locaties aan waarmee de koningin een speciale band had. Overal langs de route staan mensen om de rouwstoet te bekijken. Zo verliet de rouwauto Balmoral Castle:  De reis duurt naar verwachting zo'n zes uur. De stoet trekt door de county's Aberdeenshire, Aberdeen, Angus en Tayside om te eindigen in de troonzaal van het paleis Holyroodhouse in Edinburgh, de officiële koninklijke residentie in Schotland. Het eerste dorpje dat de stoet passeerde was Ballater, dat Elizabeth vaak bezocht als ze in Balmoral verbleef en waar de inwoners volgens de BBC haar als een vriendelijke buurvrouw beschouwden. Daar hadden zich in alle vroegte al honderden mensen langs de weg opgesteld. Toen de wagen die de kist draagt voorbijkwam, namen de inwoners van Ballater in totale stilte afscheid:  Morgenmiddag wordt de kist overgebracht naar de St. Giles-kathedraal in Edinburgh, waar het publiek afscheid van haar kan nemen. Dinsdag wordt de kist overgevlogen naar Londen. De uitvaartdienst vindt op 19 september plaats in Westminster Abbey. De route van de stoet: De kist met het lichaam van de koningin werd vanochtend in Balmoral Castle verplaatst van de balzaal naar de kleine eetzaal. Voordat de kist de rouwauto in werd gedragen, kreeg het personeel van Balmoral de gelegenheid afscheid van de koningin te nemen. Elizabeth bracht de zomers door op Balmoral Castle. Prinses Anne, de enige dochter van de koningin en haar man Tim Laurence rijden mee met de stoet.||https://nos.nl/artikel/2444180-rouwstoet-met-kist-koningin-elizabeth-onderweg-naar-edinburgh
2022-09-11||Israël verzegelde de deuren, maar Palestijnse organisaties werken door|| De zware metalen deur is met geweld opengebroken, dat is duidelijk te zien. De voordeur van mensenrechtenorganisatie Al-Haq zit vol met butsen en deuken. "Daar aan de zijkanten hebben de soldaten hem open gebeukt", zegt ngo-directeur Shawan Jabarin. "Ondanks de beschadigingen hebben we de deur maar laten zitten. Voor als ze nog een keer willen binnenvallen." De ingang werd vorige maand geforceerd door Israëlische militairen, die midden in de nacht het kantoor van Al-Haq (45 werknemers) binnenvielen in de Palestijnse stad Ramallah. "Van de serverruimte tot de administratie, alles hebben ze opengebroken", zegt Jabarin. Bij Al-Haq lijkt niets meenomen, maar bij andere organisaties nam het Israëlische leger documenten, computers en printers in beslag. Ook plakte het leger overal een militair bevel aan de deur: op last van de bevelhebber gesloten en toegang verboden. De deur werd verzegeld. "Maar dezelfde dag zijn we weer aan het werk gegaan", zegt Jabarin. "We laten ons niet intimideren." De Israëlische invallen kwamen niet als een verrassing. Zes van de zeven organisaties waar invallen plaatsvonden, allemaal op de bezette Westelijke Jordaanoever, werden namelijk ongeveer een jaar geleden door Israël als terroristische organisaties bestempeld. De ngo's (niet-gouvernementele organisaties) komen op voor rechten en belangen van verschillende Palestijnse groepen, zoals kinderen, vrouwen en gevangenen. Maar volgens Israël hebben ze in het geheim banden met een terreurbeweging die meermaals aanslagen heeft gepleegd op Israëlische burgers. Israël beweert namelijk dat de organisaties geld doorsluizen naar het linkse Volksfront voor de Bevrijding van Palestina (PFLP). Die militante groep is ook door de Europese Unie en de Verenigde Staten als terroristische organisatie aangemerkt. Ook zouden de ngo's het gedachtengoed van het PFLP verspreiden. "Als dat zo is, laat ze het dan bewijzen", zegt Shawan Jabarin. De directeur van Al-Haq wordt door Israël al langer beschuldigd van banden met het PFLP, heeft meermaals gevangen gezeten en kreeg eerder een reisverbod opgelegd. "Maar bewijs hebben ze niet. Het is een politieke beslissing om ons het zwijgen op te leggen." De impact van het stempel 'terrorisme' is groot, zegt ook Milena Ansari, die als mensenrechtenadvocaat werkt voor ngo Addameer. "Normaal zetten wij ons in voor politieke gevangenen, maar nu zijn we ons vooral aan het verdedigen tegen beschuldigingen aan ons eigen adres." En ook voor haar persoonlijk kunnen er consequenties volgen. "Volgens Israël zit je hier nu te praten met een medewerker van een terroristische organisatie", zegt ze. "Ik kan ieder moment gearresteerd worden, een collega zit al vast. Ook kunnen ze bepalen dat ik niet meer naar het buitenland mag, of zelfs Jeruzalem uit moet, waar ik vandaan kom. Dat voelt niet goed, het is onveilig." Volgens Israël is het bewijs tegen de organisaties onweerlegbaar, maar de buitenwereld is daar niet van overtuigd. Israëls bondgenoten, waaronder Europese landen en de VS, vroegen Israël om onderbouwing van de aantijgingen, desnoods in vertrouwelijke briefings. Toen het bewijs in de ogen van Nederland en acht andere EU-landen uitbleef, lieten zij deze zomer weten met de Palestijnse organisaties te blijven samenwerken. Eerder dit jaar gaf Nederland juist een ander signaal af, toen het de financiële steun opzegde aan een van de zes ngo's, ontwikkelingsorganisatie UAWC. Jarenlang financierde Nederland landbouwprojecten van deze organisatie om Palestijnse boeren te ondersteunen. Maar dat veranderde toen twee oud-medewerkers van UAWC door Israël verdacht werden van betrokkenheid bij een aanslag waarbij een Israëlisch meisje was gedood. Toenmalig minister Kaag schortte de steun op. Na lang wikken en wegen en een extern onderzoek besliste Nederland begin dit jaar de steun aan UAWC definitief stop te zetten. Toch was Nederland vorige maand een van de landen die na de Israëlische militaire invallen zijn steun uitsprak aan de zes ngo's. "Onacceptabel" noemden EU-lidstaten het Israëlische handelen. En dezelfde dag nog bezochten Europese diplomaten het kantoor van Al-Haq, dat enkele uren eerder door Israël verzegeld was. Een heel belangrijk signaal, zegt directeur Jabarin van Al-Haq. "Maar of het ook genoeg is, is weer een heel andere vraag. Zo lang de kritiek alleen bij woorden blijft en er geen sancties aan vast zitten, kan Israël zijn gang blijven gaan."||https://nos.nl/artikel/2444178-israel-verzegelde-de-deuren-maar-palestijnse-organisaties-werken-door
2022-09-11||Dode door drugsgebruik bij feest Rotterdam|| Bij een technofeest in de Maassilo in Rotterdam is vannacht een 19-jarige man overleden aan de gevolgen van drugsgebruik. De politie werd aanvankelijk ingeschakeld door de organisatie van het feest, omdat de man agressief gedrag vertoonde. Bij aankomst rond 22.30 uur kalmeerde hij al snel, waarna hij onwel werd. Reanimatie kon de man niet meer redden, ongeveer een uur later overleed hij. Een politiewoordvoerder zegt dat een arts heeft vastgesteld dat de dood het gevolg was van drugsgebruik. Om welke drugs het gaat, wil de politie niet zeggen. Er zijn geen aanwijzingen dat anderen iets met het drugsgebruik van het slachtoffer te maken hebben. Daarom loopt er ook geen politieonderzoek. Het feest werd na het incident gestopt. Ook het nachtprogramma dat nog op de planning stond, ging niet meer door. Volgens de politie leidde dat abrupte einde niet tot problemen met andere feestgangers.||https://nos.nl/artikel/2444177-dode-door-drugsgebruik-bij-feest-rotterdam
2022-09-11||Kerncentrale bij Zaporizja nu volledig stilgelegd|| De kerncentrale in Zaporizja is volledig stilgelegd. De Oekraïense beheerder Energoatom zegt dat ook de zesde en laatste reactor van de centrale is losgekoppeld van het elektriciteitsnet. De laatste week stond de centrale al in "eilandmodus". Dat hield in dat hij alleen nog stroom leverde voor het koelsysteem van de laatst overgebleven reactor. Energoatom noemt het uitzetten van de centrale een veiligheidsmaatregel. Wat de uitschakeling van de kerncentrale betekent voor de stroomvoorziening van Oekraïense huishoudens is niet duidelijk. De kerncentrale in Zaporizja is de grootste van Europa en leverde ongeveer een vijfde van alle energie van Oekraïne. In de stad Enerhodar woont het personeel dat de kerncentrale in Zaporizja draaiende moet houden. Door beschietingen daar is de stroom uitgevallen en is het steeds moeilijker om de kerncentrale veilig te laten werken. In Enerhodar werken water- en rioleringssystemen niet meer. De centrale ligt in door Rusland bezet gebied en heeft schade opgelopen door beschietingen over en weer. VN-atoomwaakhond IAEA concludeerde onlangs dat er schade is aan het gebouw voor kernbrandstof, de opslagfaciliteit voor vast radioactief afval en aan het gebouw met het centrale alarmstation. Omdat een nucleair ongeluk niet wordt uitgesloten, riepen de Oekraïense autoriteiten omwonenden op het gebied te verlaten. Het IAEA pleit voor een veiligheidszone rond de centrale. De Oekraïense president Zelensky steunt dat voorstel tot demilitarisering. Rusland wil "aanvullende uitleg" van het IAEA over de bevindingen van het inspectieteam.||https://nos.nl/artikel/2444173-kerncentrale-bij-zaporizja-nu-volledig-stilgelegd
2022-09-11||De Guzman gaat vanavond niet juichen tegen Feyenoord: 'Het is mijn familie'|| Doorbreken deed Jonathan de Guzman vanuit de jeugd van Feyenoord. Vanavond (20.00 uur) staat de middenvelder van Sparta tegenover de club die hem de kans in Europa gaf. Het zal voor hem een mooie ontmoeting worden. De stadsderby tegen zijn oude club had De Guzman meteen in zijn agenda staan. "Feyenoord is nog steeds míjn club, maar ik denk dat iedereen dat wel zal begrijpen", zegt hij tegen regionale omroep Rijnmond. "Het is een speciale wedstrijd voor Sparta, maar ook voor mij. Ik kom weer terug in De Kuip. Daar ben ik blij mee en ik kijk ernaar uit." De voormalig speler van Feyenoord, die veertien interlands voor Oranje speelde, tekende in juli een contract voor één jaar bij Sparta Rotterdam met een optie voor nog een jaar. Hiermee keerde hij na twaalf jaar terug in de eredivisie. De geboren Canadees kwam over van OFI Kreta. Een afscheid in De Kuip heeft hij opmerkelijk genoeg nooit gehad. "Maar het kan er nog altijd komen", knipoogt De Guzman. "We gaan er naartoe om te winnen. Maar met alle respect, ik zal niet juichen in De Kuip tegen Feyenoord. Uit respect doe ik dat niet, voor de fans. Feyenoord is mijn familie." De 34-jarige De Guzman volgt Feyenoord nog altijd op de voet. Met veel interesse keek hij naar Lazio-Feyenoord. De Rotterdammers gingen in de Italiaanse hoofdstad hard onderuit. "Het deed pijn aan m'n ogen. Feyenoord heeft veel nieuwe spelers. Dan is het altijd lastig, zeker tegen zo'n team", zegt hij. Na vijf wedstrijden heeft Sparta zeven punten. De Guzman vindt dat de Kasteelclub goed aan de eredivisie is begonnen en hoopt vanavond weer drie punten bij te schrijven. "Er zijn zeker kansen. Feyenoord heeft in de afgelopen twee wedstrijden veel tegendoelpunten gehad...", aldus de oud-jeugdspeler van Feyenoord.||https://nos.nl/artikel/2444172-de-guzman-gaat-vanavond-niet-juichen-tegen-feyenoord-het-is-mijn-familie
2022-09-11||Nieuwe transgenderwet leidt tot protestmanifest en bekladde posters|| Op honderden reclameborden door het hele land doken afgelopen tijd posters op over de nieuwe transgenderwet. De posters werden na kritiek door uitbater JCDecaux verwijderd, een dag later weer teruggeplaatst en in sommige steden uiteindelijk beklad. Het wetsvoorstel voor aanpassing van de transgenderwet, dat binnenkort door de Tweede Kamer wordt besproken, is aanleiding voor stevig meningsverschil tussen voor- en tegenstanders. De campagne tegen een aangepaste wet komt uit de koker van een groepje gelijkgestemden, zegt publicist Bart Jan Spruyt. Hij is een van de ondertekenaars van een manifest waarin de Tweede Kamer wordt opgeroepen om tegen de transgenderwet te stemmen. Op de posters wordt naar dat manifest verwezen. De discussie draait om de vraag of het oordeel van een deskundige nodig is voordat in de geboorteakte - en dus ook in het paspoort - het geslacht wordt aangepast. Op dit moment is zo'n oordeel een voorwaarde. Dat schendt het zelfbeschikkingsrecht, zeggen transgenderorganisaties. In de vereenvoudigde versie van de wet wordt voorgesteld om de deskundigenverklaring te laten vallen. Het manifest tegen de wetswijziging is ondertekend door publicisten, medici en feministen, overwegend uit de rechts-conservatieve en christelijke hoek. Sponsoren werden geworven onder "bevriende ondernemers", zegt Spruyt. Wie dat zijn, wil hij niet zeggen. Spruyts voornaamste bezwaar tegen de wetsaanpassing is dat 80 procent van de kinderen die problemen hebben met hun geslacht (genderdysforie), daar in de puberteit overheen zou groeien. Hij verwijst voor dat percentage naar een Amerikaans onderzoek uit 2017. Hedi Claahsen, hoogleraar bij het Radboudumc (Expertisecentrum Geslacht & Gender) reageert: "Bij zulke onderzoeken is het resultaat afhankelijk van naar welke groep je kijkt. Onderzoek je jonge kinderen, dan zien we vaak dat zij zich de ene dag als meisje kleden en de andere dag als jongen. Dan kom je misschien wel aan 80 procent. Maar de jongeren die wij in ons centrum zien, worstelen vaak al lang met hun genderidentiteit." Juist die groep wil vaak het geslacht in het paspoort wijzigen, zeggen deskundigen. "Het onderzoek waar het manifest naar verwijst, is verouderd", zegt Marjolein van den Brink, universitair docent rechten aan de Universiteit Utrecht. Zij evalueerde in 2017 de huidige transgenderwetgeving. Volgens Van den Brink laten actuelere onderzoeken een genuanceerder uitkomst zien. Zo werd vorige maand een onderzoek gepubliceerd waarvoor ruim 300 jonge kinderen in de VS en Canada werden gevolgd. Vijf jaar nadat zij 'sociaal' in transitie waren gegaan, bijvoorbeeld door het aannemen van een nieuwe naam, had maar 2,5 procent zich bedacht. Een deel van hen identificeerde zich bovendien als non-binair (een parapluterm voor wie zich man noch vrouw voelt). Van den Brink heeft nog meer kritiek op het manifest. Daarin staat bijvoorbeeld: "Als iedere man kan claimen dat hij vrouw is, kunnen vrouwen geen nee zeggen tegen een man in vrouwentoiletten en -kleedruimtes". Van Den Brink: "Daar staat eigenlijk dat kwaadwillende cisgender mannen (niet transgender, red.) misbruik zouden kunnen maken van de wet, door zich als vrouw voor te doen in een kleedkamer." In Engeland - waar een felle discussie wordt gevoerd over de verruiming van transgenderrechten - wordt ook vaak op de veiligheid gewezen. Maar Amerikaans onderzoek uit 2018 toont geen aantoonbaar verband met veiligheid aan. Van Den Brink: "Het is dus belangrijk om na te gaan of zoiets daadwerkelijk gebeurt. En als het gebeurt, moet je maatregelen nemen gericht op die vervelende mannen. Je kunt anderen hun mensenrecht niet onthouden omdat een ander misschien iets kwaads in de zin heeft". In het manifest stellen de initiatiefnemers verder dat mensen óf man óf vrouw zijn. Klopt niet, zegt hoogleraar Claahsen, die wijst op voorbeelden van kinderen die worden geboren met een variatie aan mannelijke en vrouwelijke geslachtskenmerken. "De lengte van een bevolking plaats je ook niet in twee hokjes, dat geef je weer als curve. Waarom zou je dat bij het biologisch geslacht wel doen?" Ondertekenaar en publicist Spruyt waarschuwt voor verstrekkende gevolgen als de wet wordt aangepast. Maar een verruiming van de wet zet volgens Claahsen niet zomaar de deur open naar een medische behandeling bij een genderpoli. "Een medische behandeling staat altijd los van de wijziging in de geboorteakte." Ze vervolgt: "Ik heb 13-jarigen gezien die precies weten dat ze dysforisch zijn en 18-jarigen die twijfelen." Volgens Claahsen is het zaak vooral goed te kijken naar het individu en die goed te begeleiden. Claahsen: "Gender is een belangrijk onderdeel van iemands identiteit. We willen mensen helpen dit te verkennen. Daarin moet je mensen zelf een stem geven."||https://nos.nl/artikel/2444169-nieuwe-transgenderwet-leidt-tot-protestmanifest-en-bekladde-posters
2022-09-11||NS en vakbonden bereiken cao-resultaat: verdere stakingen van de baan|| Spoorvervoerder NS en de vakbonden hebben overeenstemming bereikt na langdurige en moeizame cao-onderhandelingen. De aangekondigde stakingen voor deze week zijn daarmee opgeschort. De vakbonden moeten het bereikte resultaat nog voorleggen aan de leden. De onderhandelingen werden gisterochtend hervat en gingen tot vanochtend door. De partijen zijn onder meer een loonsverhoging overeengekomen van gemiddeld 9,25 procent in 18 maanden. Verder krijgt het personeel er in december en in juli 2023 een uitkering van 1000 euro bij. Waarnemend president-directeur Bert Groenewegen van de NS zegt in een reactie blij te zijn dat er een onderhandelingsresultaat is bereikt. "Met dit voorstel komen we de collega's tegemoet die zich zorgen maken over de stijgende kosten van hun levensonderhoud." Toch is de cao nog niet de oplossing voor alles wat speelt, zegt Groenewegen. Er zijn nog altijd zorgen over werkdruk, werkplezier en een personeelstekort, zegt hij. "Dit tekort aan collega's zorgt er helaas voor dat we onze dienstregeling moeten afschalen. Dit alles bij elkaar plaatst ons voor een moeilijke opgave die niet eenvoudig op te lossen is, maar waar we volop mee aan de slag zijn en mee door gaan." Er zijn afspraken gemaakt over een betere balans tussen werk en privé. "We kunnen niet alles in de cao oplossen en het personeelstekort niet meteen wegtoveren, maar het is goed dat we nu een aantal afspraken hebben gemaakt", zegt Jerry Piqué van CNV Vakmensen. "Volgens ons valt er niet heel veel meer uit te halen", zegt Henri Janssen van FNV Spoor. "De NS moest van ver komen; het waren taaie onderhandelingen. We zijn er blij mee, want staken doen we niet voor ons plezier. En ook voor de reizigers is het fijn dat de stakingen hiermee van de baan zijn." Janssen tekent daarbij aan dat de vakbondsleden nog akkoord moeten gaan met de cao-afspraken. "Ik houd rekening met zo'n vier weken, want veel leden hebben in september nog vakantie." Werknemers hoeven buiten werktijd niet langer altijd bereikbaar te zijn en krijgen vanaf 2023 recht op twee gegarandeerde verlofdagen. "En er komt meer aandacht voor de gevolgen van ingrijpende privésituaties, zoals een sterfgeval of mantelzorg", zegt Piqué. Tijdens de looptijd van de cao willen de vakbonden ook met NS overleggen over de hoge werkdruk. Piqué: "We gaan bijvoorbeeld onderzoeken hoe we het werken in de nacht meer kunnen gaan beperken. Ook het aantal weekenden waarin de mensen nu verplicht werken, moet omlaag. NS gaat vol inzetten op het werven van weekend-poolkrachten." Gesprekken tussen de NS en de vakbonden FNV Spoor, VVMC en CNV waren al langere tijd gaande. De vakbonden eisten een betere cao voor NS-personeel en hogere salarissen voor de 16.700 medewerkers die de vervoerder heeft. Daarnaast vroegen ze om een eenmalige uitkering. Ook wilden de bonden toezeggingen over het aanpakken van de werkdruk en het ziekteverzuim. Na eerdere stakingen kwam de NS dinsdag met een nieuw bod, maar dat werd door de vakbonden niet geaccepteerd. Voor de komende week stonden er op dinsdag en donderdag stakingen gepland als de partijen er dit weekend niet uit zouden komen. Afgelopen vrijdag reden in het hele land geen NS-treinen vanwege een staking onder het personeel in het westen en noordwesten. Hoewel de werkonderbrekingen regionaal waren, zei de NS geen andere keuze te hebben dan het spoorverkeer volledig stil te leggen om chaos te voorkomen. Volgens de NS is het nog onduidelijk wat de uitkomsten van de CAO-onderhandelingen voor de prijs van treinkaartjes gaat betekenen. "We gaan dat later dit jaar bezien. Er is één moment waarop de we de prijzen mogen verhogen: dat is 1 januari en dat is aan regels gebonden. Bovendien moeten de bonden het resultaat nog voorleggen aan hun leden."||https://nos.nl/artikel/2444166-ns-en-vakbonden-bereiken-cao-resultaat-verdere-stakingen-van-de-baan
2022-09-11||St. Albans herdenkt koningin met weemoed en gin tonic || "Ik moest huilen toen ik hoorde dat de koningin dood was. En toen we het er op school in de kring over hadden huilden andere kinderen ook." Aan het woord is de tienjarige Brooke McCoullagh uit St. Albans. Samen met haar ouders en haar zus is ze in de kathedraal van de stad ten noorden van Londen. Daar is in een van de kapellen van het reusachtige kerkgebouw een hoekje ingericht ter nagedachtenis aan koningin Elizabeth: bezoekers kunnen er een boodschap achterlaten in het condoleanceboek en een kaarsje aansteken. Voor ouders Dean (38) en Amy (37) was het niet meer dan vanzelfsprekend om hier met hun gezin naartoe te gaan: "Dit is een historisch moment in het leven van onszelf en van onze kinderen: de enige koningin die we ooit hebben gekend, die een soort oma was voor de hele wereld, is er niet meer. Zo'n moment moet je markeren." De tienjarige Brooke is niet de enige die verdrietig is over het overlijden van koningin Elizabeth. Ook de zussen Jen Fanton (61) en Kathryn Harris (59) zijn aangeslagen. "Toen ik het hoorde was dat echt een schok en het verdriet is er nog steeds", vertelt Fanton. Haar zus vult aan: "We zijn als land iets heel kostbaars kwijtgeraakt met de dood van onze koningin. Ze stond voor waardigheid en stabiliteit." Fanton wijst daarnaast op de voorbeeldfunctie die de koningin heeft vervuld: "Ze is jarenlang nagenoeg de enige vrouw geweest die een toppositie had in een mannenwereld, op een moment dat dat nergens anders vanzelfsprekend was." Daarin krijgt ze bijval van Sara Hussein (38), die op pad is met haar dochtertje en twee vriendinnen: "Ze laat een enorme erfenis na, in het bijzonder voor vrouwen. We hebben niet veel vrouwelijke wereldleiders die jarenlang als een baken van stabiliteit functioneerden in een door mannen gedomineerde wereld. Daarin is ze ook voor mij een inspiratiebron." Over de nieuwe koning Charles lopen de verwachtingen in St. Albans uiteen van wennen aan nieuwe postzegels en muntgeld tot lichte onzekerheid. Op het terras van Ye Olde Fighting Cocks, een pub die zich erop laat voorstaan de oudste van Engeland te zijn, merkt een veertiger op: "Met een nieuw staatshoofd gaan we een spannende periode tegemoet. Van koningin Elizabeth hebben we tientallen jaren precies geweten wat we konden verwachten, en wat ze voor het land gedaan heeft is fantastisch. De nieuwe koning kennen we weliswaar ook al heel lang, als kroonprins, maar wat voor staatshoofd hij gaat zijn weten we nog niet. Dat doet iets met mijn gevoel van stabiliteit." De marktkoopmannen Paul Chilton (57) en Tony Howas (66) delen dat gevoel. "Zijn moeder laat een enorm gat achter, vul dat maar eens", zegt Chilton. "Charles lijkt me absoluut geen beroerde kerel, maar zoals de koningin is hij toch niet." Zijn collega Howas is niet te spreken over de eerste toespraak die Charles vrijdag hield: "Dat was onecht, een toneelstuk. Charles zei wat hij denkt dat we willen horen, maar doorleefd vond ik het niet." Terug op het terras van Ye Olde Fighting Cocks vindt een groep vijftigers dat het leven van de koningin vooral ook gevierd moet worden. "Het is echt heel verdrietig dat ze er niet meer is", zegt een van de vrouwen in het gezelschap, "Maar op zo'n leven vol dienstbaarheid mag je ook proosten." Daarop gaan de pints en gin tonics de lucht in en schalt een luid "To the Queen!" over het terras in de middagzon.||https://nos.nl/artikel/2444159-st-albans-herdenkt-koningin-met-weemoed-en-gin-tonic
2022-09-11||Wekdienst 11/9: Kist Elizabeth naar Edinburgh • Zweden naar de stembus|| Goedemorgen! Vandaag wordt de kist van koningin Elizabeth met een lijkwagen naar Edinburgh gebracht. En in Monza staan twee Nederlanders aan de start van de Grand Prix van Italië. Eerst het weer vandaag: na een regionaal mistige start zien we vandaag een mix van zon en wolkenvelden en slechts een lokale bui. Bij maar weinig wind wordt het 21 tot 23 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Met de winter voor de deur kijken steeds meer mensen met angst en beven naar hun energierekening, die vaak met honderden euro's omhoog gaat. Om te voorkomen dat mensen in de winter in de kou zitten, moeten leveranciers voorlopig stoppen met het afsluiten van gezinnen die de rekening niet meer kunnen betalen. Daarvoor pleit de Vereniging van Nederlandse Gemeenten (VNG). "Als we nu niet acuut tot goede afspraken komen, gaat deze winter tot enorm heftige taferelen leiden", zegt Peter Heijkoop, CDA-wethouder in Dordrecht en woordvoerder armoedebeleid van de VNG in Nieuwsuur. "De leveranciers moeten niet alleen nadenken: wie betaalt onze rekening. Ze moeten zich ook realiseren dat ze de maatschappelijke opdracht hebben om ervoor te zorgen dat er geen gezin in de kou komt te staan." Misschien wel het meest besproken beeld gisteren in de lawine van koninklijk nieuws uit het Verenigd Koninkrijk: prins William en prins Harry verschenen met hun echtgenotes in het openbaar in Windsor. Over de zonen van koning Charles werd aangenomen dat ze niet meer op goede voet stonden sinds Harry en zijn vrouw Meghan afstand hebben gedaan van hun koninklijke taken en naar de VS zijn geëmigreerd. Het viertal werd nu voor het eerst weer samen gesignaleerd. Fijne zondag!||https://nos.nl/artikel/2444158-wekdienst-11-9-kist-elizabeth-naar-edinburgh-zweden-naar-de-stembus
2022-09-11||Overleden man op dak bij kerk in Leeuwarden gevonden|| Op het dak van een bijgebouw van de Sint-Bonifatiuskerk in Leeuwarden is een overleden man aangetroffen. Het gaat om een 33-jarige man uit Leeuwarden die volgens de politie zelf op het dak was geklommen via steigers die tegen de kerk staan. "Daar is de man door een noodlottig ongeval om het leven gekomen", aldus een woordvoerder van de politie. De politie kwam in actie nadat er een melding was binnengekomen. Hoe die melder de man op het dak opmerkte, is nog niet duidelijk. Hoe de man is overleden, en waarom hij op het dak klom, is nog onbekend. "We weten uit een eerste onderzoek dat hij zelf het dak op is geklommen, daarna is er iets gebeurd waardoor hij om het leven kwam." Vanochtend waren meerdere eenheden bij de kerk aanwezig voor onderzoek. Met behulp van een hoogwerker werd het lichaam van de man geborgen:||https://nos.nl/artikel/2444157-overleden-man-op-dak-bij-kerk-in-leeuwarden-gevonden
2022-09-11||Drie doden bij zware aardbeving in Papoea-Nieuw-Guinea|| Een zware aardbeving in Papoea-Nieuw-Guinea heeft aan zeker drie mensen het leven gekost. De Europese seismologische dienst EMSC schat de kracht van de beving op 7,6 op een diepte van 80 kilometer. Later volgde nog een naschok met een kracht van 5,0. Het epicentrum lag ongeveer 65 kilometer verwijderd van Lae, met 150.000 inwoners de tweede stad van het land. Dit zijn beelden uit Papoea-Nieuw-Guinea: Naast de drie doden is ook een onbekend aantal mensen gewond geraakt. Volgens lokale autoriteiten is het aantal slachtoffers waarschijnlijk beperkt gebleven, doordat het epicentrum in een dunbevolkt gebied lag. Ook staan er weinig grote gebouwen in de buurt. Het Amerikaanse weerbureau NOAA gaf aanvankelijk een tsunamiwaarschuwing af, maar trok die al snel weer in. Op sociale media maken inwoners van het land melding van hevige trillingen. Op beelden zijn scheuren in wegen en schade aan gebouwen te zien. Ook dit universiteitsgebouw in de stad Goroka heeft schade opgelopen: Papoea-Nieuw-Guinea wordt vaker getroffen door aardbevingen vanwege de ligging langs tektonische breuklijnen. In 2018 kwamen in totaal 200 mensen om het leven bij een reeks bevingen. Duizenden mensen verloren toen hun huis. De zwaarste aardbeving ooit gemeten was in 1971, toen had de beving een kracht van 8,1.||https://nos.nl/artikel/2444156-drie-doden-bij-zware-aardbeving-in-papoea-nieuw-guinea
2022-09-11||Turkije beschuldigt Griekse kustwacht van beschieting vrachtschip|| Turkije beschuldigt de Griekse kustwacht ervan schoten te hebben gelost op een vrachtschip in de Egeïsche Zee. De Turkse staatsomroep TRT meldt op basis van de Turkse kustwacht dat het schip op dat moment in de internationale wateren voer. De Griekse kustwacht heeft daarom het internationale recht geschonden, aldus Turkije. De 18 bemanningsleden zijn ongedeerd. Griekenland heeft nog niet op de beschuldiging gereageerd. Persbureau Bloomberg meldt op basis van de Griekse kustwacht dat het schip zonder signaal langs Griekenland voer. Toen een verzoek tot controle werd genegeerd, gingen twee schepen van de kustwacht op het vrachtschip af. Daarbij zouden waarschuwingsschoten in de lucht zijn gelost, maar niet in de richting van het schip. Volgens TRT heeft Ankara Griekenland om opheldering gevraagd. In Turkse media circuleren beelden waarop de beschieting te zien zou zijn. De beelden zijn niet onafhankelijk geverifieerd. Dit zouden beelden van het incident zijn: De relatie tussen de twee NAVO-lidstaten is van oudsher gespannen, onder meer vanwege botsende territoriale claims over de Egeïsche Zee. Dit voorjaar werden de banden aangehaald in een uitzonderlijke ontmoeting tussen de Turkse president Erdogan en Griekse premier Mitsotakis, maar door een reeks incidenten is de spanning weer opgelopen. De twee landen beschuldigden elkaar recent van luchtruimschendingen. Verder zegt Turkije dat de Grieken hun militaire aanwezigheid op een aantal Griekse eilanden hebben versterkt. De Griekse minister van Binnenlandse Zaken haalde gisteren uit naar het buurland omdat Turkije illegale migratie naar de Europese Unie zou bevorderen als "wapen" tegen Griekenland. Daarnaast lopen er al lange tijd geschillen over Turkse aardgasboringen in het gebied. Premier Mitsotakis heeft Turkije gisteravond gevraagd te stoppen met de "agressieve retoriek", zonder in te gaan op het incident op zee. NAVO-chef Jens Stoltenberg zei afgelopen week erop te vertrouwen dat de twee landen op diplomatieke wijze hun geschillen kunnen oplossen.||https://nos.nl/artikel/2444155-turkije-beschuldigt-griekse-kustwacht-van-beschieting-vrachtschip
