2022-09-18||Orkaan Fiona aan land in Puerto Rico, 'catastrofale' overstromingen dreigen|| In het Caribisch gebied is orkaan Fiona aan land gekomen aan de zuidwestkust van Puerto Rico. Volgens het National Hurricane Center ging dat gepaard met windsnelheden van 140 kilometer per uur. Het Amerikaanse orkaancentrum vreest dat Fiona zal leiden tot "catastrofale overstromingen". Hevige wind en regenval legden het elektriciteitsnetwerk van Puerto Rico vandaag al volledig plat. Volgens het bedrijf dat verantwoordelijk is voor de stroomvoorziening zijn de huidige weersomstandigheden "extreem gevaarlijk". Het bedrijf verwacht dat het nog dagen kan duren voordat de elektriciteitsvoorziening op het eiland, waar ruim 3 miljoen mensen wonen, volledig is hersteld. Vanwege de orkaan zijn de havens van Puerto Rico preventief gesloten. Ook zijn alle vluchten van en naar de internationale luchthaven in de hoofdstad San Juan geannuleerd. Behalve overstromingen verwachten de autoriteiten aardverschuivingen en modderstromen, evenals "historische" hoeveelheden regen. In afgelegen gebieden kan meer dan 60 centimeter regen vallen. President Biden van de Verenigde Staten, waarvan Puerto Rico een 'niet-geïncorporeerd gebied' is, heeft de noodtoestand uitgeroepen. Daardoor kunnen de lokale autoriteiten snel noodmaatregelen treffen. Naar verwachting doet Fiona behalve Puerto Rico ook de nabijgelegen Dominicaanse Republiek aan. Daar komt de orkaan waarschijnlijk morgen aan land, om vervolgens verder te trekken over onder meer het noorden van Haïti. Zaterdag viel al één dode door Fiona: op het Frans-Caribische eiland Guadeloupe werd een man dood aangetroffen nadat zijn huis was weggevaagd door overstromingen. Vijf jaar geleden werd Puerto Rico zwaar getroffen door een orkaan. Maria, die op 20 september 2017 over het eiland trok, was daar toen de hevigste storm in meer dan negentig jaar. Volgens de autoriteiten vielen daarbij in totaal ongeveer 3000 doden, ook in de maandenlange nasleep van de orkaan. Veel delen van het eiland zijn nog altijd niet hersteld van de door Maria aangerichte schade. Zo is de destijds vrijwel volledig verwoeste elektriciteitsvoorziening van Puerto Rico nog altijd kwetsbaar.||https://nos.nl/artikel/2445120-orkaan-fiona-aan-land-in-puerto-rico-catastrofale-overstromingen-dreigen
2022-09-18||Bus stort 75 meter van klif in Costa Rica, negen doden|| In Costa Rica is in de nacht van zaterdag op zondag een bus 75 meter van een klif gevallen, met als gevolg ten minste negen doden en tientallen gewonden. Volgens de autoriteiten gebeurde het ongeluk na aardverschuivingen door hevige regenval. Hierdoor reden twee voertuigen op de bus in. Het ongeluk was op de Inter-American Highway in het gebied Cambronero, op zo'n 70 kilometer van de hoofdstad San José. Volgens de autoriteiten zijn 28 mensen naar het ziekenhuis vervoerd, van wie drie in kritieke toestand. Twee mensen zijn nog vermist. Eerder werden er al honderden huishoudens rond het gebied geëvacueerd vanwege de zware regenval. Rondom de kustgebieden worden nog steeds hevige regenbuien verwacht. De verongelukte bus was onderweg van San José naar de provincie Guanacaste in het noordwesten van het land.||https://nos.nl/artikel/2445118-bus-stort-75-meter-van-klif-in-costa-rica-negen-doden
2022-09-18||Zeldzame grafgrot in Israël ontdekt uit Ramses II-tijdperk|| Israëlische archeologen hebben een grafgrot ontdekt uit de tijd van de Egyptische farao Ramses II, die in 1213 voor Christus stierf. De autoriteiten spreken van een extreem zeldzame ontdekking. In de grot liggen tientallen aardewerken en bronzen voorwerpen in verschillende vormen en maten. De grot bevindt zich op een strand nabij Tel Aviv. De vondst, die dinsdag werd gedaan, berust op toeval. Een graafmachine raakte het dak van de grot. Archeologen gingen met een ladder naar beneden en vonden tal van voorwerpen, waaronder in rood geverfde of met botten beschilderde kommen, kelken, kookpotten, voorraadpotten, olielampen en bronzen pijl- en speerpunten. Ook werd ten minste één intact skelet gevonden. Op beelden, vrijgegeven door de Israëlische oudheidkundige autoriteiten, zijn de voorwerpen te zien.  Ze zijn onaangeroerd sinds ze er 3300 jaar geleden, in de late bronstijd, werden geplaatst. De objecten werden gebruikt als begrafenisoffers om overledenen te vergezellen op hun reis naar het hiernamaals. Volgens de archeologen zijn de aardewerken voorwerpen afkomstig uit onder meer Cyprus, Libanon, Noord-Syrië, Gaza en Jaffa. Deze verscheidenheid van herkomstplekken duidt op levendige internationale handelsactiviteiten. De grot is momenteel afgesloten en wordt bewaakt tot er een plan is voor een complete opgraving. De bewaking was nodig omdat er na de archeologische ontdekking voorwerpen bleken te zijn geplunderd. De plunderingen worden nog onderzocht.||https://nos.nl/artikel/2445113-zeldzame-grafgrot-in-israel-ontdekt-uit-ramses-ii-tijdperk
2022-09-18||Biden, Macron en andere wereldleiders nemen afscheid van Elizabeth|| Wereldleiders en vorsten hebben vanavond een laatste groet gebracht aan koningin Elizabeth. Onder anderen de Amerikaanse president Biden en de koningsparen van Zweden en Spanje brachten een bezoek aan Westminster Hall, waar de kist met het lichaam van Elizabeth staat. Tot morgen 06.30 uur lokale tijd kan iedereen in Westminster Hall afscheid nemen van de koningin. Om 11.00 uur (12.00 uur Nederlandse tijd) is de uitvaartceremonie in Westminster Abbey, waarna Elizabeth zal worden overgebracht naar Windsor Castle. Al dagen staan bezoekers vele uren in de rij voor een moment bij de kist in Westminster Hall. Veel hoogwaardigheidsbekleders kwamen dit weekend aan in Londen. Zij konden, via een speciale ingang, een laatste groet brengen aan Elizabeth. Bekijk hier een kort overzicht: Ook kwamen ze vanavond bij elkaar op een receptie in Buckingham Palace, georganiseerd door koning Charles. Om 20.00 uur lokale tijd was in heel Groot-Brittannië een minuut stilte om de koningin te gedenken: President Biden en zijn vrouw Jill verschenen in de vroege avond in Westminster Hall, waar zij vanaf een podium enige tijd zwijgend naar de kist keken. Na afloop prees de president de waardigheid en dienstbaarheid van de overleden koningin. Ook noemde hij haar "fatsoenlijk" en "eerbiedwaardig". Onder de hoogwaardigheidsbekleders waren ook de Zweedse koning Carl Gustaaf en koningin Sofia, net als de Spaanse koning Felipe en koningin Letizia. Het in het zwart geklede Zweedse koningspaar maakte een kleine buiging voor de overleden koningin. Ook de Oekraïense presidentsvrouw Zelenska, de Franse president Macron en de Belgische koning Filip waren in het oude parlementsgebouw. Koning Willem-Alexander, koningin Máxima en prinses Beatrix arriveerden vanavond bij Buckingham Palace voor de receptie. Of zij nog naar Westminster Hall gaan, is niet bekend. Niet alle wereldleiders zijn uitgenodigd voor de uitvaart van koningin Elizabeth morgen. Zo kregen de Russische president Poetin en de Belarussische president Loekasjenko vanwege de oorlog in Oekraïne geen uitnodiging. Evenmin welkom zijn de leiders van Myanmar, Afghanistan, Syrië en Venezuela, landen waarmee de Britse regering beperkte of helemaal geen diplomatieke relatie heeft. De Saudische kroonprins Mohammed bin Salman is wel uitgenodigd. Dat leidde internationaal tot verontwaardiging. De kroonprins gaf volgens de Amerikaanse geheime dienst CIA in 2018 toestemming voor de moord op journalist Jamal Khashoggi, in het Saudische consulaat in Istanbul, al spreekt hij dat tegen. Overigens meldt een bron aan persbureau Reuters dat niet de kroonprins, maar een andere prins morgen de Saudische afvaardiging zal zijn. Ook de uitnodiging aan de Chinese president Xi Jinping viel niet bij iedereen goed. China stuurt vicepresident Wang Qishan naar de uitvaart.||https://nos.nl/artikel/2445112-biden-macron-en-andere-wereldleiders-nemen-afscheid-van-elizabeth
2022-09-18||Russische popster veroordeelt oorlog in Oekraïne: 'Maakt van ons een paria'|| De Russische popster Alla Poegatsjova heeft zich op Instagram uitgesproken tegen de oorlog in Oekraïne. Ze schrijft dat "onze mannen" sterven voor fictieve doelen "die van ons land een paria maken en het leven van onze burgers bemoeilijken". Poegatsjova heeft op Instagram ruim 3,4 miljoen volgers. Ook haar echtgenoot, de tv-presentator en komiek Max Galkin, liet zich de afgelopen maanden kritisch uit over de oorlog. Om die reden heeft het Kremlin hem afgelopen week op de lijst met 'buitenlandse agenten' geplaatst. Mensen en organisaties met dat stempel krijgen te maken met allerlei restricties. Zo moeten ze vier keer per jaar verslag uitbrengen over hun financiën. Ook zijn ze verplicht om bij alles wat ze publiekelijk doen te melden dat ze de status van buitenlandse agent hebben. De nieuwe status van haar man was de aanleiding voor het Instagram-bericht van Poegatsjova. In de post verzoekt ze de Russische autoriteiten om ook haar op de lijst van buitenlandse agenten te zetten. Naar eigen zeggen wil ze solidair zijn met haar man. Ze noemt hem een "ware en betrouwbare patriot van Rusland". De woorden van Poegatsjova zijn opvallend, want doorgaans houden critici van het Kremlin hun mond - zeker bekende Russen. Het publiekelijk bekritiseren van de oorlog is in Rusland potentieel zeer gevaarlijk. Zo kunnen politici en ambtenaren in de gevangenis belanden als ze zich kritisch uiten over de oorlog. In Rusland moet die overigens een 'speciale militaire operatie' worden genoemd; het woord 'oorlog' is verboden. De 73-jarige Poegatsjova, door persbureau Reuters de "koningin van de Sovjet-pop" genoemd, geniet grote bekendheid in Rusland. Ze maakte sinds de jaren 60 furore als zangeres in de toenmalige Sovjet-Unie en vertolkte ook hoofdrollen in films. De zangeres verkocht honderden miljoenen platen, niet alleen in eigen land maar ook in bijvoorbeeld Duitsland, Japan en Zweden. Ook na het uiteenvallen van de Sovjet-Unie bleef Poegatsjova actief. Zo vertegenwoordigde ze Rusland bij het Eurovisie Songfestival in 1997. Ze werd vijftiende.||https://nos.nl/artikel/2445109-russische-popster-veroordeelt-oorlog-in-oekraine-maakt-van-ons-een-paria
2022-09-18||'Quarantainebus' verongelukt in China, kritiek op coronabeleid zwelt aan|| In China zijn vanochtend vroeg 27 mensen om het leven gekomen toen de bus waarin ze zaten verongelukte. De 20 andere inzittenden raakten gewond en zijn naar het ziekenhuis gebracht. Volgens lokale media waren de slachtoffers onderweg naar een quarantainecentrum voor coronapatiënten. Het ongeluk gebeurde op een snelweg in een bergachtig gebied in de provincie Guizhou, in het zuiden van het land. Volgens de politie kantelde de bus door nog onbekende oorzaak. Of de inzittenden van de 'quarantainebus' zelf besmet waren met het coronavirus is onduidelijk. Lokale media schrijven dat ze werden vervoerd vanwege "coronaviruscontroles". In Guizhou is het aantal positieve tests de afgelopen periode toegenomen. Volgens de South China Morning Post meldden sommige Chinezen op sociale media dat de passagiers van de verongelukte bus in contact waren geweest met mensen die positief waren getest. Daarom zouden ze in quarantaine hebben gemoeten. De bewuste berichten op sociale media zijn echter verwijderd, schrijft de krant. Ook gaat deze (niet onafhankelijk geverifieerde) foto rond, waarop te zien is dat inzittenden van de bus beschermende pakken dragen: In China gelden nog steeds strenge coronaregels. Het land heeft de afgelopen maanden meerdere (miljoenen)steden volledig afgesloten van de buitenwereld om verspreiding van het virus tegen te gaan. Sommige inwoners zeiden daarover op sociale media dat medewerkers van hulpdiensten wel heel ver gingen om te controleren of ze zich aan de regels hielden. Zo werd ingebroken in huizen om mensen die positief waren getest af te voeren naar quarantainehotels. Ook werd melding gemaakt van personeel dat voordeuren intrapte en huissleutels opeiste om mensen op te sluiten. Volgens persbureau Reuters leidt het busongeluk in Guizhou tot verontwaardigde reacties op het in China populaire berichtenprogramma WeChat. Gebruikers winden zich op over de strenge coronaregels in China en de terughoudendheid van de autoriteiten om informatie te geven over het ongeluk. "Wanneer houdt dit allemaal op?" vraagt iemand zich bijvoorbeeld af. Een andere populaire reactie is: "We zitten allemaal in die bus." De manier waarop China omgaat met het coronavirus leidde de afgelopen maanden vaker tot kritiek, onder meer van de Wereldgezondheidsorganisatie (WHO). WHO-baas Tedros Ghebreyesus noemde de Chinese aanpak in mei onhoudbaar, "gezien het gedrag van het virus op dit moment". Ook in China zelf zwelt de kritiek dus aan. Deze maand nog gingen inwoners van Guiyang, de hoofdstad van de provincie Guizhou, de straat op uit onvrede met de lockdown die hun was opgelegd. Ze zeiden onder meer een tekort aan voedsel te hebben. Momenteel zitten tientallen miljoenen mensen in meerdere regio's in China geheel of gedeeltelijk thuis vanwege het zero-covid-beleid van Peking. In aanloop naar het congres van de Communistische Partij in oktober staan veel lokale autoriteiten onder druk om nieuwe corona-uitbraken snel te beteugelen. Officieel zijn vandaag 1189 nieuwe coronagevallen geregistreerd.||https://nos.nl/artikel/2445098-quarantainebus-verongelukt-in-china-kritiek-op-coronabeleid-zwelt-aan
2022-09-18||Kabinet mikt op prijsplafond voor energie in november|| Om de stijgende energierekeningen te bestrijden mikt het kabinet op een prijsplafond voor energie dat mogelijk op 1 november moet ingaan. Volgens Haagse bronnen is dat plan vanmiddag besproken op een overleg tussen enkele kabinetsleden en de fractieleiders van de coalitiepartijen. Gehoopt wordt dat het noodplan nog overmorgen, op Prinsjesdag, kan worden gepresenteerd. Dat is mede afhankelijk van de energiebedrijven. De vraag is of zij de regeling snel kunnen uitvoeren. Het kabinet denkt aan een compensatieregeling waarbij huishoudens met een energieverbruik onder een bepaalde limiet een lager tarief betalen. Bijkomend voordeel is dat mensen dan worden gestimuleerd om zuinig te zijn met energie, is het idee. Het overleg op het ministerie van Financiën duurde vanmiddag ongeveer tweeënhalf uur en ging over een noodplan dat boven op de eerder uitgelekte Prinsjesdagmaatregelen moet komen. In die plannen trekt het kabinet ruim 17 miljard euro extra uit om het koopkrachtverlies te compenseren. Maar er is meer nodig, vindt het kabinet. Achter de schermen is de afgelopen tijd veel overleg geweest, ook met energiebedrijven, om plannen te bespreken. In die gesprekken is een prijsplafond in verschillende varianten aan de orde gekomen. Minister Jetten voor Klimaat en Energie zei eerder dat hij voor allerlei ideeën openstaat, maar dat ze wel uitvoerbaar moeten zijn. Vanmiddag zei hij in de Abel Herzberglezing dat hij wil gaan regelen dat energiebedrijven weer langdurige contracten gaan aanbieden, naast flexibele contracten. Details zijn nog niet bekend. Minister Kaag van Financiën heeft over het noodplan benadrukt dat een en ander "niet goedkoop" is. Er wordt uitgegaan van een bedrag van zo'n tien miljard euro extra.||https://nos.nl/artikel/2445092-kabinet-mikt-op-prijsplafond-voor-energie-in-november
2022-09-18||Aanhoudingen na vechtpartij Waalwijk, mogelijk confrontatie tussen hooligans|| In Waalwijk zijn gisteravond elf jongeren uit Den Haag aangehouden na een vechtpartij. Volgens Omroep Brabant ging het mogelijk om een vechtpartij tussen supporters van RKC Waalwijk en ADO Den Haag, maar de politie kan dit niet bevestigen. Rond 19.15 uur kregen agenten een melding van een vechtpartij tussen twee groepen in de Wederikstraat. Eenmaal ter plaatse zagen zij dat zo'n tachtig mensen bij de vechtpartij waren betrokken. De knokpartij werd opgebroken en een aantal jongeren werd aangehouden voor openlijke geweldpleging. Door de vechtpartij raakten meerdere betrokkenen gewond, meldt de politie. Ook hadden mensen slag- en steekwapens bij zich. Die zijn in beslag genomen. De elf arrestanten zijn tussen de 16 en 23 jaar oud en komen uit Den Haag en omgeving. Na verhoor mochten ze weer naar huis. De politie doet verder onderzoek en roept getuigen of mensen met camerabeelden op om zich te melden. Meer aanhoudingen worden niet uitgesloten. Op Twitter gaan beelden ronden van de vechtpartij. Daar wordt ook gemeld dat het zou gaan om een confrontatie tussen hooligans van ADO Den Haag en van RKC, dat gisteravond in Waalwijk speelde tegen SC Cambuur. De politie kan hier desgevraagd niets over zeggen en laat weten dat het onderzoek nog loopt.||https://nos.nl/artikel/2445084-aanhoudingen-na-vechtpartij-waalwijk-mogelijk-confrontatie-tussen-hooligans
2022-09-18||Londen bereidt zich voor op begrafenis Queen, grootste veiligheidsoperatie ooit|| "Zo gaat het nou al de hele ochtend", moppert een Vlaamse vrouw met een felgele helm op. Samen met zo'n twintig anderen probeert ze op een blauwe fiets van London Bicycles mee te doen aan een rondleiding. Maar tussen Buckingham Palace, Westminster Hall en Westminster Abbey valt er weinig te fietsen. Het gebied is hermetisch afgesloten voor auto's. Fietsers en voetgangers zijn gebonden aan strakke routes met veel hekken en weinig oversteekplaatsen. Londen bereidt zich voor op de begrafenis van koningin Elizabeth, morgen om 12.00 uur Nederlandse tijd in Westminster Abbey. Er komen honderden staatshoofden, regeringsleiders en andere prominenten. Daarnaast komen mogelijk tot een miljoen mensen naar de stad om op straat, in parken of in de kroeg zo veel mogelijk van de begrafenis en de daaropvolgende rijtoer mee te maken. Dat betekent volgens de Londense politie de grootste veiligheidsoperatie ooit voor de stad. Zeker 10.000 agenten uit het hele Verenigd Koninkrijk zijn daarbij betrokken, ondersteund door militairen. Het centrum waar de plechtigheden zich afspelen, is vol wegafzettingen. Om de veiligheid zo veel mogelijk te garanderen zal het luchtruim tijdens de uitvaart bovendien voor het grootste deel gesloten zijn. Volgens veiligheidsexpert Simon Morgan, tot een paar jaar geleden binnen de Londense politie verantwoordelijk voor de beveiliging van de koninklijke familie, is de stad klaar voor deze megaoperatie: "De draaiboeken voor deze dag liggen al jaren klaar en elke grote koninklijke gebeurtenis in de stad is de afgelopen tientallen jaren gebruikt als een soort training. Denk aan de uitvaart van prinses Diana in 1997, of aan het huwelijk van William en Kate in 2011. Alle kennis die is opgedaan op die momenten komt nu van pas." Morgan wijst erop dat begrafenis van koningin Elizabeth vooral zo'n gecompliceerd veiligheidsvraagstuk is omdat er verschillende soorten dreiging bij elkaar komen: "Iedereen denkt natuurlijk aan de kans op een terroristische aanslag, met zoveel prominenten bij elkaar. Maar als er tegelijk een miljoen mensen onderweg zijn op straat, betekent dat bijvoorbeeld ook dat er meer zakkenrollers actief zijn. Al die aspecten verdienen even veel aandacht, want iedereen die maandag in Londen is, verdient politiebescherming." G. Keith Still, als gasthoogleraar op het gebied van massa's en gedrag verbonden aan de universiteit van Suffolk, gaat ervan uit dat Londen zo veel mensen aankan: "Londen heeft ervaring met grote evenementen, denk aan de Olympische Spelen van 2012. Speciale teams houden constant in de gaten waar het te druk dreigt te worden. Die zien op tijd welke metrostations of openbare plaatsen ze in dat geval moeten afsluiten, zodat ze mensen kunnen doorsturen naar een andere plek. Als je zulke grote mensenmassa's verwacht, moet je behalve een plan A, ook een plan B en C hebben. Die heeft de stad." Het maakt daarbij volgens Still ook uit welk type mensen naar de stad komt: "Bezoekers van een begrafenis vertonen ander gedrag dan bijvoorbeeld mensen die komen voor een voetbalwedstrijd. Het grootste risico voor de mensen die maandag naar Londen komen is dat ze zichzelf kunnen overschatten. Dat ze denken: ik kan wel urenlang langs de route staan, dat is niet te veel voor mij. Terwijl dat voor sommigen natuurlijk wel zo zou kunnen zijn." Om de massa's van maandag voor te zijn, hebben Nathalie (49), Rachel (51) en Kim (59) zaterdagochtend om 05.00 uur alvast een campingstoel neergezet op Parliament Square. Zo zijn ze verzekerd van een goede plek langs de route die de kist met het stoffelijk overschot van koningin Elizabeth zal afleggen van Westminster Hall naar Westminster Abbey. Dat ze het ruim twee dagen moeten volhouden in de open lucht maakt ze niet uit. "We hebben stoeltjes, we hebben slaapzakken en we maken nieuwe vrienden: met ons gaat het goed", zegt Rachel. "Ruim twee dagen zitten in de kou en zonder slaap is niets in vergelijking met de ruim zeventig jaar trouwe dienst van onze koningin."||https://nos.nl/collectie/13914/artikel/2445083-londen-bereidt-zich-voor-op-begrafenis-queen-grootste-veiligheidsoperatie-ooit
2022-09-18||KLM schrapt maandag 42 vluchten vanwege drukte Schiphol|| KLM schrapt morgen opnieuw vluchten vanwege de drukte en het personeelstekort op Schiphol. Dit keer gaat het om 42 vluchten die niet doorgaan. De annuleringen zijn het gevolg van het besluit van Schiphol om minder passagiers te laten vertrekken. De luchthaven besloot vrijdag om komende anderhalve maand per dag gemiddeld 9250 minder reizigers te laten vertrekken. Aanleiding is het tekort aan beveiligers die nodig zijn voor de veiligheidscontrole. KLM is de grootste gebruiker van Schiphol. Naar aanleiding van het besluit van de luchthaven afgelopen vrijdag annuleerde KLM gisteren en vandaag ook al tientallen vluchten. De vliegmaatschappij zei toen "zeer ontstemd" te zijn over met name de timing van Schiphol. Pas vrijdag hoorde KLM dat Schiphol vanaf de dag erna het aantal vertrekkende reizigers niet aan kon. KLM zegt te begrijpen dat de annuleringen "ingrijpend" zijn voor de reizigers. Hierbij benadrukt de vliegmaatschappij dat het gaat om overmacht. "Gegeven de korte termijn van Schiphols aankondiging en verzoek kunnen we hierop zeer beperkt anticiperen."||https://nos.nl/artikel/2445080-klm-schrapt-maandag-42-vluchten-vanwege-drukte-schiphol
2022-09-18||Jumbo-topman Van Eerd op vrije voeten, hoofdverdachte witwaszaak nog wel vast|| Topman Frits van Eerd van supermarktketen Jumbo is vrijgelaten. Hij blijft nog wel verdachte in de witwasaffaire waarvoor hij begin deze week werd aangehouden. Ook een andere verdachte die nog vastzat, is vrijgelaten, meldt het Openbaar Ministerie. Het gaat om een 57-jarige vrouw uit Gasteren. De hoofdverdachte in de zaak blijft wel vastzitten. Vrijdag werd al bekend dat zijn voorarrest met veertien dagen werd verlengd. De 58-jarige hoofdverdachte uit de gemeente Aa en Hunze wordt verdacht van betrokkenheid bij het witwassen van grote hoeveelheden geld en goederen, onder meer via sponsorcontracten in de motorcross. Ook zou hij zich schuldig hebben gemaakt aan btw-fraude in de autohandel. Jumbo zegt in een reactie blij te zijn dat "Frits inmiddels weer bij zijn familie is". De supermarktketen zegt binnenkort met meer informatie te komen. "Het is een heftige periode voor iedereen", staat in de verklaring, die ook is ondertekend door de familie Van Eerd, eigenaar van het van oorsprong familiebedrijf. "De komende dagen zullen we met elkaar de ontstane situatie zorgvuldig bespreken."  De witwaszaak kwam dinsdag aan het licht, toen de politie en de FIOD invallen deden in meerdere woningen in Noord-Brabant en Drenthe. Ook bij de woning van Van Eerd in Heeswijk-Dinther was een inval. Er werden uiteindelijk negen mensen aangehouden, van wie nu alleen de hoofdverdachte nog vastzit. De andere acht, onder wie de Jumbo-baas, blijven allemaal wel verdachte in het onderzoek. In een reactie op de zaak liet Jumbo deze week weten dat er "in het kader van het onderzoek vragen (worden) gesteld aan Van Eerd". Het supermarktbedrijf zei verder dat tijdens zijn afwezigheid de "dagelijkse bedrijfsvoering van Jumbo (is) gewaarborgd door het directieteam".||https://nos.nl/artikel/2445073-jumbo-topman-van-eerd-op-vrije-voeten-hoofdverdachte-witwaszaak-nog-wel-vast
2022-09-18||Ziekenhuisbaas: help collega's met schulden door deel salaris af te staan|| Bestuursvoorzitter Maurice van den Bosch van het Amsterdamse ziekenhuis OLVG wil zorgpersoneel met schulden uit de brand helpen. Hij roept daarvoor medisch specialisten en zorgbestuurders op om een deel van hun salaris af te staan. Van den Bosch is zelf bereid om 5000 euro te schenken aan een nog op te richten fonds. Tussen de 670.000 en 1,2 miljoen mensen in Nederland kunnen vanwege de gestegen prijzen in de problemen komen, berekende het Centraal Planbureau in juni. "Een groot deel van die mensen werkt dagelijks met hart en ziel in de zorg", zegt Van den Bosch. De ziekenhuisbestuurder stelt dat bij 5 tot 10 procent van de zorgmedewerkers, dus ook het personeel dat buiten de ziekenhuizen in de zorg werkt, loonbeslag is gelegd. Een schuldeiser legt in zo'n geval beslag op het loon van iemand met schulden. Van den Bosch komt op die cijfers na overleg met andere zorgbestuurders. Bij de verpleeghuizen zou het percentage zelfs op 15 procent liggen. Dat zo veel zorgmedewerkers in de problemen zijn en dat er waarschijnlijk nog veel meer bij komen, heeft volgens Van den Bosch zijn weerslag op de sector. "Zorgmedewerkers stonden vanwege corona al onder hoge druk, en nu krijgen ze dit er ook nog eens overheen. Wat je gaat krijgen, is uitval onder het personeel, want geldproblemen zijn ook slecht voor de gezondheid." Via #geencollegaindekou wordt gereageerd door mensen die meedoen met het initiatief: Een ander probleem dat door de gestegen prijzen ontstaat, is dat toekomstig zorgpersoneel stopt met de opleiding. "Studenten zien tijdens de opleiding dat ze met het salaris hun boedel niet rondkrijgen en houden er voortijdig mee op. Ik ken daar voorbeelden van." Het fonds zou een uitkomst moeten bieden. "Als duizend collega's reageren, kunnen we starten met een fonds van 5 miljoen euro", rekent Van den Bosch voor op LinkedIn. De ziekenhuisbaas vindt het verder belangrijk dat er budgetcoaches en adviseurs worden ingezet, zodat mensen met schulden goed worden begeleid. Hij roept "collega's uit de bankensector" op om daar vrijwillig aan bij te dragen. Van den Bosch wil met het fonds een structurele oplossing bieden voor zorgpersoneel met geldproblemen. "Het lost misschien maar een klein deel van de puzzel op, maar het is een goed begin. Een andere oplossing is dat er een salarisverhoging vanuit de cao moet komen." Hij zegt dat het tijd is voor actie, omdat de maatregelen vanuit Den Haag waarschijnlijk niet genoeg zijn. Inmiddels heeft de voorzitter van de Federatie voor Medisch Specialisten, een collectief waarin 23.000 dokters en ziekenhuizen zijn vertegenwoordigd, op LinkedIn gezegd het initiatief te steunen. Dat betekent niet dat de hele federatie het initiatief van Van den Bosch op dit moment steunt. De ziekenhuisbaas zegt dat ook de VvAA, waarvan zo'n 130.000 artsen en andere medici lid zijn, zijn initiatief "actief steunt". Een woordvoerder van de organisatie zegt het een "sympathiek initiatief" te vinden dan dat er wordt gekeken "naar de haalbaarheid en de haken en ogen die eraan zitten." Daarnaast heeft een aantal medisch specialisten al toegezegd geld te doneren. "Het is bijzonder hoe snel het kan gaan", zegt Van den Bosch.||https://nos.nl/artikel/2445063-ziekenhuisbaas-help-collega-s-met-schulden-door-deel-salaris-af-te-staan
2022-09-18||Truckcabine ontploft in Geleen, chauffeur zwaargewond|| In Geleen is gisteravond een cabine van een truck ontploft. De chauffeur raakte zwaargewond. De truck stond geparkeerd aan de Kampstraat. Volgens een woordvoerder van de politie is in de cabine vermoedelijk een gasfles ontploft. De chauffeur is met een traumahelikopter naar het ziekenhuis gebracht. Hij verkeert buiten levensgevaar, laat de politie weten. Volgens 1Limburg was de explosie in de wijde omgeving te horen en ontstond in de omgeving een ravage. Gebouwen liepen schade op. Ook vrachtwagens naast het ontplofte voertuig raakten beschadigd. De politie onderzoekt nog of bij het voorval een strafbaar feit is gepleegd.||https://nos.nl/artikel/2445054-truckcabine-ontploft-in-geleen-chauffeur-zwaargewond
2022-09-18||Topoverleg kabinet en coalitie in Den Haag over stijgende energieprijzen|| Op het ministerie van Financiën in Den Haag wordt op hoog politiek niveau overleg gevoerd over de stijgende energieprijzen. Enkele bewindspersonen en fractievoorzitters van de coalitiepartijen zijn even na 15.00 uur aan het spoedoverleg begonnen. Premier Rutte is er naar verluidt niet bij, en ook minister Jetten is afwezig. Het overleg is in ieder geval met minister Kaag van Financiën, staatssecretaris Van Rij die over de belastingen gaat en de fractievoorzitters Hermans van de VVD, Paternotte van D66 en Heerma van het CDA. ChristenUnie-leider Segers is niet fysiek aanwezig, maar doet wel mee. In het overleg wordt gepraat over maatregelen om mensen die worden getroffen door de stijgende energieprijzen tegemoet te komen. Het kabinet spreekt er al langer over, maar er zijn nog geen knopen doorgehakt. Gedacht wordt onder meer aan een maximumprijs die de energiebedrijven in rekening mogen brengen. Belangrijke vraag daarbij is of zo'n voorstel praktisch uitvoerbaar is. Minister Jetten zei eerder: "Alles wat er wordt geopperd beoordelen we, maar het moet wel uitvoerbaar zijn." Verder zijn er plannen voor een gezamenlijk noodfonds van de overheid en de energiebedrijven. Daarmee moeten mensen die in de knel komen worden geholpen. Het kabinet zou er honderden miljoenen euro in willen stoppen. Doordat de prijs van gas sinds begin dit jaar enorm is gestegen, hebben steeds meer mensen moeite de rekening van het energiebedrijf te betalen. Nu van steeds meer mensen het vaste contract afloopt, wordt het probleem nog groter. Het kabinet wil voorkomen dat mensen die de rekening niet meer kunnen betalen, worden afgesloten. Daarover lopen gesprekken met de energiebedrijven. Minister Jetten, die dus niet bij het overleg is, hield in Amsterdam de Abel-Herzberglezing. Daar kondigde hij aan dat hij wil gaan regelen dat energiebedrijven weer langdurige energiecontracten gaan aanbieden, naast flexibele contracten. Daarmee wil hij klanten meer zekerheid geven over hun maandbedrag. Wanneer dat plan ingaat, is nog niet bekend, zegt een woordvoerder van het ministerie van Economische Zaken tegen het ANP. Dinsdag op Prinsjesdag zal Jetten er meer details over bekendmaken. De verwachting van Haagse bronnen is dat het overleg aan het einde van de middag afgelopen zal zijn. Dinsdag is het Prinsjesdag en het kabinet is er veel aan gelegen om dan een akkoord te hebben.||https://nos.nl/artikel/2445048-topoverleg-kabinet-en-coalitie-in-den-haag-over-stijgende-energieprijzen
2022-09-18||I&O Research: meeste Nederlanders steunen asielbeleid|| Zes op de tien Nederlanders (61 procent) steunen het Nederlandse asielbeleid. Kern van dat beleid is dat mensen die vluchten voor oorlog, geweld of vervolging recht op bescherming hebben en asielzoekers uit 'veilige landen' over het algemeen niet. 6 procent is het niet eens met dat beleid omdat het te streng zou zijn. Een grotere groep (22 procent) vindt de huidige aanpak juist niet streng genoeg. Dat blijkt uit een representatief onderzoek van I&O Research onder 2684 Nederlanders in opdracht van de NOS. De steun van een meerderheid voor de hoofdlijnen van het beleid blijkt ook uit de reacties op de stelling "Het is onze morele plicht om asielzoekers fatsoenlijk op te vangen in Nederland". 60 procent is het daarmee eens, 20 procent niet. In 2015, ten tijde van de vluchtelingencrisis als gevolg van de burgeroorlog in Syrië, legde I&O Research dezelfde stelling voor aan een eveneens representatieve groep Nederlanders. Toen was 65 procent voor, iets meer dus dan nu. Afgelopen juni besloot het kabinet de huidige problemen met de opvang tot een crisis te bestempelen. Die problemen zijn vooral zichtbaar in het aanmeldcentrum in Ter Apel, waar deze zomer geregeld honderden mensen buiten sliepen. Opvallend in het onderzoek van I&O Research is dat mensen met een asielzoekerscentrum (azc) in de omgeving, positiever zijn dan mensen die daar geen ervaring mee hebben. 68 procent van de eerste groep zegt een azc in de buurt (op 500 meter afstand of minder) leuk dan wel interessant te vinden of te begrijpen dat de aanwezigheid noodzakelijk is. Zes jaar geleden was dit 61 procent. Als er in de eigen gemeente een referendum over was geweest, had 73 procent van deze groep dit acceptabel gevonden, zij het dat 43 procent daar voorwaarden bij stelt. Een van de voorwaarden die vaak wordt genoemd, is dat de omvang van de asielopvang in verhouding moet staan met het aantal omwonenden. Bij de groep die niet al een azc in de buurt heeft, is er minder draagvlak. Van hen zou 17 procent de komst van een azc acceptabel vinden en 38 procent onder voorwaarden; bij elkaar 55 procent. Vier op de tien (41) vinden een asielzoekerscentrum sowieso niet acceptabel. Een derde (34 procent) van de ondervraagden vindt dat de grenzen dicht moeten voor asielzoekers, zelfs als Nederland daarmee in strijd handelt met internationale verdragen. Meer mensen (47 procent) zijn het oneens met zo'n asielstop. Dat percentage (47 procent) is lager dan de 60 procent die het een 'morele plicht' vindt om asielzoekers fatsoenlijk op te vangen. Volgens onderzoeker Asher van der Schelde van I&O Research hoeft dit geen tegenstelling te zijn. "Nederland slaagt er op dit moment niet in asielzoekers daadwerkelijk fatsoenlijk op te vangen, waardoor een asielstop ook door sommige voorstanders van het beleid als tijdelijke oplossing wordt gezien." Verdeeldheid is er over de vraag of gemeenten gedwongen moeten kunnen worden om opvang te regelen, wat het kabinet mogelijk wil maken in die gevallen waarin er een acuut tekort is. 36 procent vindt dat dit moet kunnen, maar ongeveer even veel mensen (40 procent) vinden van niet. Dezelfde verdeeldheid is er over een andere maatregel van het kabinet in de opvangcrisis: het beperken van het 'nareizen' van gezinsleden van vluchtelingen met een verblijfsstatus. Meer mensen zijn het oneens (39 procent) met dit plan dan eens (32 procent). Uitgesplitst naar politieke voorkeur is het vooral de achterban van de PVV (62 procent) en Forum voor Democratie (54 procent) die vindt dat het huidige asielbeleid niet streng genoeg is. Een op de vijf GroenLinks-stemmers vindt het juist te streng.||https://nos.nl/artikel/2445040-i-o-research-meeste-nederlanders-steunen-asielbeleid
2022-09-18||Yesilgöz na dreigberichten over Amalia: georganiseerde misdaad fundamenteel probleem|| De georganiseerde misdaad is in Nederland "een groot fundamenteel probleem", zegt minister Yesilgöz van Justitie en Veiligheid in reactie op berichten van gisteren dat de georganiseerde misdaad het zou hebben voorzien op premier Rutte en prinses Amalia. Misdaadverslaggever John van den Heuvel meldde dat gisterochtend in De Telegraaf. Yesilgöz wilde bij WNL op Zondag niet ingaan op de bedreigingen aan het adres van Rutte en Amalia. Wel noemde ze de dreiging van de georganiseerde misdaad in het algemeen "zeer stevig". Ze wees op de moorden die er op klaarlichte dag worden gepleegd, ook buiten het criminele milieu. Hoeders van de rechtsstaat zoals journalisten en burgemeesters staan volgens haar in toenemende mate onder druk, omdat ze "hun werk willen blijven doen en criminelen het daar niet mee eens zijn". Bij de zware misdaad gaat het volgens haar om mensen die meedogenloos zijn en "alles waar we in dit land voor staan onderuit willen halen". De minister werd ook gevraagd naar berichten dat Ridouan Taghi vanuit de Extra Beveiligde Inrichting in Vught brieven schrijft met Mohammed B., die is veroordeeld voor de moord op Theo van Gogh. Op de vraag of die briefwisseling kan worden gestopt zei ze dat minister Weerwind voor Rechtsbescherming daarmee bezig is. In het algemeen vindt Yesilgöz dat het regime in gevangenissen voor wat zij de "extra extra zware criminelen" noemt strenger moet worden. "Ik denk dat je voor deze buitencategorie naar een ander regime moet." Samen met minister Weerwind werkt ze aan plannen daarvoor, zodat er beter toezicht gehouden kan worden. Mogelijk is daarvoor een wetswijziging nodig, denkt ze. Het is volgens de minister zaak om te voorkomen dat criminelen misbruik maken van de open samenleving die Nederland is. Nederland moet "zo onaantrekkelijk mogelijk" worden voor deze groep. Hoe groot de dreiging voor Rutte en Amalia is, is niet duidelijk. De Telegraaf schrijft dat ze voorkomen in communicatie tussen criminelen, die zouden kunnen wijzen op plannen voor een aanslag of een ontvoering. Om die reden zou Amalia niet in haar studentenhuis wonen, maar elders zijn ondergebracht. Ridouan Taghi laat via zijn advocaten weten dat de beschuldigingen "volstrekt absurd en dus niet waar" zijn. "Cliënt stelt uitdrukkelijk, dat hij nimmer een kind in gevaar zou brengen", zo staat in een verklaring op de site van advocaat Weski. Verder werd gisteren duidelijk dat Taghi en Mohammed B. elkaar brieven schrijven. Die correspondentie wordt op inhoud gecontroleerd, maar toch is er onrust over ontstaan. VVD-Kamerlid Ellian zei daarover: "Dit is echt iets om bezorgd over te zijn. We moeten alles proberen om het contact onmogelijk te maken". Advocaat Weski van Ridouan Taghi benadrukt dat de twee elkaar nooit gezien hebben en dat de brieven door verschillende justitiële diensten zijn gecontroleerd. Daarbij waren er volgens haar geen twijfels of de inhoud toelaatbaar was. Ze zegt ook geen bezwaar te hebben tegen openbaarmaking van de inhoud. Bijna een jaar geleden werd een neef van Ridouan Taghi, die als zijn advocaat fungeerde, opgepakt op verdenking van het naar buiten smokkelen van boodschappen van Taghi. Daarbij zou het gaan om pogingen om een uitbraak of bevrijdingspoging te organiseren.||https://nos.nl/artikel/2445039-yesilgoz-na-dreigberichten-over-amalia-georganiseerde-misdaad-fundamenteel-probleem
2022-09-18||'Slapen op koude grond' na noodlanding TUI-vlucht in Boekarest|| Passagiers van een TUI-vlucht vinden dat de reisorganisatie hen in de kou heeft laten staan na een noodlanding in Boekarest. Hun vlucht van de Turkse stad Antalya naar Rotterdam moest gisteravond uitwijken naar de Roemeense hoofdstad. Inmiddels zijn alle reizigers alsnog aangekomen in Rotterdam. De passagiers sliepen afgelopen nacht op de grond van de luchthaven in Boekarest na de noodlanding. "Ze hebben niets van zich laten horen, behalve dat we zelf maar een overnachting moesten regelen", zegt passagier Kim Heijdenrijk. De TUI-vlucht OR3042 vertrok gisteravond uit Antalya, staat op de website van FlightRadar 24. Om 21.00 uur maakte het vliegtuig een noodlanding nadat een raam van de cockpit beschadigd was geraakt, volgens het AD door een botsing met vogels. Heijdenrijk zegt dat het raam kapot was en dat er een deuk in het toestel zat. Foto's van het beschadigde cockpitraam:  Na de noodlanding werd er volgens Heijdenrijk geen slaapplek geregeld en was er nauwelijks communicatie vanuit TUI. "We hebben een sms gekregen waarin stond dat alles geregeld zou worden, onder meer de slaapplek. Uiteindelijk werden we met zijn allen naar een gate gebracht, waar we de nacht moesten doorbrengen op oncomfortabele stoelen." Volgens haar sliepen er ook mensen op de grond. In totaal zaten er zo'n 190 passagiers op de vlucht. "Daar zitten ouderen tussen, zoals mijn moeder van 70, en mensen met kinderen", zegt Heijdenrijk. Een deel van hen kon niet bij hun medicijnen of babyvoeding komen. "Er zijn geen slaapgelegenheden op het vliegveld. Een baby, peuters en vele kleuters kunnen hierdoor niet fatsoenlijk rusten. Mensen sliepen op koude vloeren", beaamt medepassagier Arjan van 't Hof in het AD. Volgens Heijdenrijk hebben de passagiers geen eigen hotel geregeld omdat ze bang waren om de luchthaven te verlaten. "Stel je komt dan niet meer terug, of je bent te laat voor je vlucht." Bovendien moest het via het internet. "Veel van de oudjes op de vlucht weten simpelweg niet hoe dat werkt. Dus die zijn echt machteloos in zo'n situatie." Ze hekelt vooral het gebrekkige contact vanuit de luchtvaartorganisatie. "We hoorden nagenoeg niets, en dat is frustrerend." Ook Paul Visser, wiens schoonouders de nacht doorbrachten bij de gate, vindt het onbegrijpelijk dat TUI nauwelijks iets van zich laat horen. "Het is een grote organisatie. Waarom lukt het dan niet om passagiers fatsoenlijk te informeren?", vraagt hij zich af. "Ik begrijp dat dit overmacht is, maar ik heb meerdere keren geprobeerd de klantenservice te bellen en die zijn niet bereikbaar. Ook via het noodnummer lukt het niet." Visser zegt dat zijn 60-jarige schoonvader en 59-jarige schoonmoeder hun medicijnen nodig hebben, maar dat ze er de hele nacht niet bij konden komen. TUI zegt dat een noodlanding noodzakelijk was. "Een vliegtuigruit breekt niet zomaar, ook niet als er barsten in zitten, maar de veiligheid van passagiers en crew gaat voor alles", zegt de luchtvaartmaatschappij in een verklaring. Het was volgens een woordvoerder erg lastig om hotelkamers te regelen voor de passagiers. "Er was geen beschikbaarheid voor deze groep van 189 mensen." De passagiers mochten wel zelf een hotelkamer regelen en die kosten dan declareren, liet TUI via een nieuwe sms aan de passagiers laten weten. "Het is bijzonder spijtig dat het een zeer oncomfortabele nacht was voor veel van deze reizigers. De meesten van hen hebben die uiteindelijk op de luchthaven doorgebracht." Met een vervangende vlucht zijn de gestrande reizigers vandaag alsnog naar Rotterdam gevlogen.||https://nos.nl/artikel/2445037-slapen-op-koude-grond-na-noodlanding-tui-vlucht-in-boekarest
2022-09-18||Europese Commissie wil Hongarije 7,5 miljard korten vanwege corruptie en fraude|| De Europese Commissie wil 7,5 miljard euro aan EU-fondsen voor Hongarije opschorten. De sanctie is bedoeld om premier Orbán te dwingen maatregelen te nemen tegen corruptie en fraude met EU-geld. Het is de eerste keer dat de Europese Commissie deze stap voorstelt vanwege tekortkomingen in de rechtsstaat in een EU-land. De EU-lidstaten moeten het voorstel goedkeuren. De Commissie heeft de pijlen specifiek gericht op drie fondsen waarmee de afgelopen jaren veel zou zijn gesjoemeld, vooral geld dat wordt uitgekeerd aan de Hongaarse overheid om verbeteringen in het land door te voeren. Veel van deze EU-subsidies zouden in handen zijn gekomen van vrienden van Orbán. Geld van EU-fondsen dat afgelopen jaren wel goed is terechtgekomen, zal gewoon uitgekeerd worden. Zo krijgt het land ook miljarden aan EU-landbouwgeld, maar met deze subsidies gaat er niet zo veel mis en dus gaat de Commissie hier niet op korten. In een reactie heeft Hongarije gezegd dat het zich gaat houden aan de zeventien maatregelen die zijn opgelegd door de Commissie, om weer aanspraak te maken op de subsidies. "We hebben afspraken gemaakt die we kunnen nakomen", zegt minister Navracsics. "We zullen de subsidies dan ook niet verliezen." De afgelopen jaren is Hongarije meerdere keren op de vingers getikt wegens de grootschalige corruptie in het land. Premier Orbán zou EU-geld gebruiken om bevriende bedrijven te financieren. Daarnaast zijn onafhankelijke media steeds verder onder druk komen te staan. De Commissie oordeelde in april dat de maat vol was en begon het rechtsstaatmechanisme tegen het land. Dit is een maatregel die de EU kan inzetten als een land zijn rechtstaat niet op orde heeft. Als na meerdere waarschuwingen een land te weinig verandert dan kan een deel van de EU-subsidies voor het land worden ingetrokken. Afhankelijk van hoe groot de problemen zijn in het land wordt bepaald hoeveel geld er wordt ingehouden. Volgens de Commissie heeft Hongarije zich wel iets beter opgesteld de afgelopen twee maanden. Eurocommissaris Hahn zegt er dan ook vertrouwen in te hebben dat Hongarije de nodige wetten aanpast en maatregelen doorvoert. Hongarije heeft nog één kans om zich te verbeteren. De Commissie heeft zeventien wettelijke maatregelen bekendgemaakt die het land moet doorzetten. Zo moet het land bijvoorbeeld een anti-corruptie-eenheid oprichten. Daarnaast moeten er meerdere wetten worden aangepast en moeten bedrijven, organisaties en personen die gebruikmaken van EU-geld openbaar worden gemaakt. Als Hongarije al die maatregelen voor 19 november doorvoert dan kan het toch nog kans maken op de EU-miljarden. Nieuwsuur blikte gisteren al vooruit op het besluit van de commissie.||https://nos.nl/artikel/2445035-europese-commissie-wil-hongarije-7-5-miljard-korten-vanwege-corruptie-en-fraude
2022-09-18||Nieuwe gevallen vogelgriep in Overijssel en Groningen: bijna 100.000 dieren gedood|| Bij twee bedrijven in Groningen en Overijssel zijn vandaag nieuwe gevallen van vogelgriep vastgesteld. In totaal zijn bijna 100.000 dieren afgemaakt. Volgens het ministerie van Landbouw gaat het op beide bedrijven waarschijnlijk om de hoogpathogene variant van het virus, wat betekent dat dieren zieker worden en het virus sneller doorgeven. Bij een eendenbedrijf in het Overijsselse Schuinesloot, ten noorden van Hardenberg worden alle ongeveer 60.000 dieren op het bedrijf afgemaakt. In een zone van drie kilometer rond het besmette bedrijf liggen nog zeven andere pluimveebedrijven. Zij worden de komende weken door de NVWA gecheckt op vogelgriep. In een straal van tien kilometer liggen 36 pluimveebedrijven, waarvoor per direct een vervoersverbod geldt. Dat betekent dat er geen vogels, eieren, mest, gebruikt strooisel en andere producten die van pluimveebedrijven komen, mogen worden vervoerd. In deze zone geldt ook een ophok- en afschermplicht. "Deze gold al eerder in verband met de besmetting in De Krim, waarmee de tienkilometerzone grotendeels overlapt", aldus het ministerie van Landbouw. Ook bij een pluimveebedrijf in Oldekerk in de provincie Groningen is vandaag vogelgriep vastgesteld. Bij het vermeerderingsbedrijf van ouderdieren worden in totaal circa 38.000 dieren geruimd. Het gaat waarschijnlijk ook daar om een hoogpathogene variant. Binnen een zone van drie kilometer ligt nog een pluimveebedrijf. De Nederlandse Voedsel- en Warenautoriteit controleert of daar ook vogelgriep heerst. In een zone van tien kilometer rond het getroffen gebied liggen dertien andere pluimveebedrijven, waarvoor per direct een vervoersverbod geldt. Afgelopen vrijdag werden in het Friese Tjerkgaast al 87.000 vleeskuikens geruimd. In de afgelopen weken is vogelgriep ook vastgesteld in Barneveld, Daarle, Vriezenveen en De Krim in Overijssel, meldt RTV Oost. Nederland heeft te kampen met de ergste vogelgriepuitbraak in twintig jaar. In heel het land zijn meer dan zeventig bedrijven getroffen door het virus.||https://nos.nl/artikel/2445032-nieuwe-gevallen-vogelgriep-in-overijssel-en-groningen-bijna-100-000-dieren-gedood
2022-09-18||Stroomtekorten Zuid-Afrika nemen toe, hoogste alarmfase afgekondigd|| In Zuid-Afrika worden problemen met het stroomnet steeds groter. Het bedrijf Eskom, verantwoordelijk voor het nationale stroomnet, schroeft de productie verder terug. Er is de hoogste fase is in het waarschuwingssysteem afgekondigd, alarmfase 6. Inwoners is gevraagd om zuinig te zijn en elektrische apparaten zo min mogelijk te gebruiken. Alarmfase 6 betekent dat er minstens 6 uur per dag in het grootste deel van het land geen stroom is en dat de stroomvoorziening met 6000 megawatt wordt teruggebracht. Het terugschroeven van de productie is nodig om een totale ineenstorting van het stroomnetwerk te voorkomen, zegt Eskom. 6000 megawatt is in Nederland voldoende om zo'n 6 miljoen huishoudens van stroom te voorzien. Zuid-Afrika kampt al veel langer met problemen in de stroomvoorziening. De meeste elektriciteit wordt opgewekt in verouderde kolencentrales, waar vaak storingen zijn. Zuid-Afrikanen zijn eraan gewend dat voor een deel van de dag de stroom uit voorzorg wordt afgesloten, het zogeheten loadshedding. Zuid-Afrika is verantwoordelijk voor een enorme uitstoot van CO2, gezien de omvang van zijn economie. Er zijn plannen om het land meer gebruik te laten maken van duurzame bronnen als zonne- en windenergie, maar die komen door een gebrek aan investeerders lastig van de grond. Gisteren ging Zuid-Afrika van alarmfase 4 naar 5 en minder dan 24 uur later is er nu de aankondiging van alarmfase 6. Uniek is dat niet: in juni gold ook even de hoogste alarmfase. Daarvoor was de laatste keer in 2019. De problemen met het stroomnet hebben hun weerslag op de Zuid-Afrikaanse economie. Die kromp in het tweede kwartaal van dit jaar met 0,7 procent en dat wordt voor een groot deel toegeschreven aan loadshedding, waardoor bedrijven hun productie moeten terugbrengen.  President Ramaphosa kondigde in juli een plan aan om de elektriciteitsvoorziening te moderniseren, maar Eskom waarschuwt dat de problemen niet op korte termijn zijn te verhelpen. Het zal zeker een jaar duren voor de situatie verbetert, waarschuwt het elektriciteitsbedrijf.||https://nos.nl/artikel/2445021-stroomtekorten-zuid-afrika-nemen-toe-hoogste-alarmfase-afgekondigd
2022-09-18||Anglicaanse uitvaart voor Elizabeth: protestantse dienst in rooms jasje|| De uitvaart van koningin Elizabeth morgen is niet alleen de eerste Britse staatsbegrafenis sinds die van Winston Churchill in 1965, het zal voor veel Nederlanders ook een eerste kennismaking zijn met de rituelen van de Anglicaanse Kerk. Katholieken en protestanten zullen beide veel herkennen in de dienst. "De Anglicaanse Kerk is een protestantse kerk, maar is ook heel dicht bij het katholicisme gebleven. De anglicaanse liturgie lijkt erg op de rooms-katholieke. Mensen die een hervormde of gereformeerde dienst gewend zijn, zullen denk ik niet meteen een protestantse dienst herkennen", zegt reverend Dorienke de Vries, verbonden aan de Anglican Chaplaincy Arnhem-Nijmegen. "Al die gewaden, kruistekens die worden geslagen, de centrale plaats voor het altaar in plaats van de preekstoel; mensen denken misschien het is rooms, maar dat is het dus niet." De dienst morgen wordt geleid door de deken van de Westminster Abbey, met een preek van het geestelijk hoofd van de Engelse staatskerk, de aartsbisschop van Canterbury. Premier Truss en de secretaris-generaal Scotland van het Gemenebest doen een Bijbellezing. De structuur van de dienst wordt grotendeels bepaald door het Book of Common Prayer, het liturgiehandboek dat de kerk al sinds het schisma met de Rooms-Katholieke Kerk in de 16e eeuw gebruikt. Koning Hendrik VIII verliet toen met zijn land de Rooms-Katholieke Kerk, omdat de paus een echtscheiding niet wilde toestaan. "Het mooie aan die vaste teksten vind ik dat ze hetzelfde zijn voor een koningin en een dakloze uit een achterbuurt. Hier komt geen vorstin of dakloze de kerk binnen, God ontvangt een mens die hem gediend heeft, zo goed en zo kwaad als dat ging", zegt De Vries. Zelf noemt ze de binnenkomst van de doodskist in de kerk een altijd betekenisvol moment. "Dat wordt vaak voorafgegaan door een proclamatie over de overwinning op de dood, bijvoorbeeld uit Johannes: 'Ik ben de opstanding en het leven'. Op het moment dat je al je aandacht geconcentreerd hebt op een overlijden, zeg je dus dat de dood het nakijken heeft." Het is bekend dat de 96-jarige koningin al het ceremonieel rond haar dood tot in detail heeft bepaald. De Vries is benieuwd welke gezangen de koningin heeft gekozen. "Daarmee kan ze een eigen stempel drukken op het geheel." Het zullen psalmen zijn, gezangen, in ieder geval niet Candle in the Wind, beroemd van Diana's uitvaart in 1997. "Dat zou me zeer verbazen", lacht ze. Of de koningin met de bisschop ook de preek heeft doorgesproken, durft De Vries niet te zeggen. "Zou ze instructies hebben gegeven over toon of focus? Ik weet het niet. Dat zijn de geheimen van het paleis." "Ik denk dat er vooral nadruk zal worden gelegd op haar persoonlijke geloof. Daar werd ze de laatste jaren ook wat opener over, hoe ze haar taak heeft gezien en gevoeld. Door haar trouw en volharding tijdens haar lange regeerperiode werd ze een voorbeeldfiguur, een ankerpunt van de Britse identiteit." Kerkpolitieke boodschappen aan koning Charles, als staatshoofd nu de nieuwe Supreme Governor of the Church of England, verwacht De Vries niet. "Ik denk dat er vooral voor hem gebeden zal worden, dat hij zijn taak met wijsheid en fijngevoeligheid mag vervullen. Het is niet de taak van de bisschop om te zeggen 'ik hoop dat Charles zich hiermee bezighoudt' of 'hij moet zich daarmee bemoeien'." De nieuwe vorst zal als titulair hoofd van de kerk andere accenten gaan leggen dan zijn moeder. Eerder zei hij liever geen Defender of the Faith te willen zijn, maar Defender of Faith. Geloof in het algemeen dus, niet specifiek voor één stroming. "Het viel me op dat de koningin de afgelopen jaren ook al opener werd naar andere religies. Defender of the Faith, beschermvrouw van het geloof, werd meer gebruikt in de zin van 'ik ben verantwoordelijk voor het klimaat waarin iedereen zijn geloof vrij kan belijden'." Toch ziet De Vries nog altijd een centrale rol voor haar religie in het Verenigd Koninkrijk. Na bijna een half millennium is de kerk onlosmakelijk met het land verbonden. "Het land is meer geseculariseerd dan Nederland, maar zelfs als er in een klein dorpje nog maar een paar mensen naar de kerk gaan, dan is het toch vaak het centrum van zo'n gemeenschap. De kerk houdt vaak een peuterspeelzaal gaande of ouderenbijeenkomsten. Het biedt heel vaak sociale cohesie." Morgen zal dat in ieder geval zo zijn, als tientallen miljoenen Britten en honderden miljoenen wereldwijd - gelovig of niet - afstemmen op de kerkdienst in de Westminister Abbey. Later op de dag volgt op Windsor het definitieve afscheid voor de familie in beperkte kring.||https://nos.nl/collectie/13914/artikel/2445018-anglicaanse-uitvaart-voor-elizabeth-protestantse-dienst-in-rooms-jasje
2022-09-18||Greta filmt het dagelijkse leven in verwoest Marioepol: 'Vergeet ons niet'|| Het vechten is voorbij, maar het leven in het grotendeelse verwoeste Marioepol is nog altijd zwaar. In grote delen van de stad is al maanden geen stroom, gas en schoon drinkwater, al is de stad sinds de Russische verovering uit het nieuws verdwenen. Dat baart de 24-jarige Greta Kobotova zorgen. Zij woont samen met haar moeder in de de zwaarbevochten Oekraïense havenstad. Voor de NOS heeft ze video's gemaakt over het dagelijks leven in de stad, variërend van de zoektocht naar water tot de ontdekking van het verbranden van lijken. "Mensen moeten zien wat de realiteit is." Bekijk haar leven in Marioepol hier: Hoewel Oekraïne in rap tempo gebieden rond Charkov en Cherson heroverde, is een bevrijding van Marioepol voorlopig niet aan de orde. De stad in de zuidoostelijke hoek van het land ligt ver van de frontlinie en is van alle kanten omsloten door terrein dat in handen is van Russen. "Ik ben bang dat mensen ons daarom zullen vergeten", zegt Greta. Voorlopig blijven grote delen van de stad in puin liggen, al claimt het Russische ministerie van Defensie in razendsnel tempo nieuwe appartementencomplexen te zullen bouwen. Dit jaar nog moet het militaire bouwbedrijf 1500 gloednieuwe woningen opleveren. Sinds twee weken is Greta in Kiev, waar ze naartoe is gereisd om een achtergelaten kat naar de gevluchte baasjes te brengen. Ze kreeg hulp bij de riskante overtocht via het front bij Zaporizja. Zo'n reis kan door alle controles dagen duren, maar Greta had geluk: de veiligheidscheck ging relatief snel. "Maar de militairen daar vinden het leuk om met je te flirten, daar moet je even doorheen." Ze is tot rust gekomen in Kiev, maar toch voelt ze zich er niet op haar gemak. "Ik wilde wel ervaren hoe het is om in vrijheid te leven, maar het voelt alsof ik op een andere planeet ben." Volgens Greta ervaren veel gevluchte inwoners uit Marioepol hetzelfde. "Hier in Kiev begrijpen ze echt niet wat wij hebben meegemaakt. Een keer per week een raketaanval op de stad is echt wat anders dan de eindeloze gevechten en verwoesting in Marioepol." Veel vluchtelingen willen daarom terug naar Marioepol, volgens Greta. Ze is zelf van plan volgende maand terug te reizen naar de stad waar ze is geboren en getogen. Ondanks de verwoesting en het gebrek aan basisbehoeftes. "Ik wil gewoon mijn oude leven terug."||https://nos.nl/artikel/2445009-greta-filmt-het-dagelijkse-leven-in-verwoest-marioepol-vergeet-ons-niet
2022-09-18||Oudste show verdwijnt van Broadway: Phantom sluit na 13.925 voorstellingen|| The Phantom of the Opera gaat sluiten op Broadway. Op 18 februari volgend jaar is de laatste van de 13.925 voorstellingen. Broadway heeft sinds de coronapandemie nog altijd te kampen met tegenvallende opbrengsten. Hoewel The Phantom nog geregeld een miljoen dollar per week binnenhaalt, is het ook een dure show met een grote cast, een orkest en grootse kostuums en sets. De producers durven het risico niet meer aan. "Als producer droom je ervan dat je show voor altijd blijft doorgaan. In mijn voorstellingen van Cats werd immers ook jarenlang Now and Forever gezongen", kondigde Cameron Mackintoch de sluiting aan. "Maar uiteindelijk sluit elke show." De makers zelf noemen Phantom of the Opera de show waar alle andere shows zich aan moeten meten: De musical van componist Andrew Lloyd Webber opende in 1986 in de Londense West End. In 1988 opende de Amerikaanse versie op Broadway. Het was daar de eerste musical die meer dan 10.000 voorstellingen haalde. Wereldwijd volgden edities in zeventien talen, waaronder het Nederlands tussen 1993 en 1996 in het Circustheater in Scheveningen. De show vertelt het verhaal van een misvormde componist die ondergedoken leeft in een operagebouw in Parijs en verliefd wordt op een nieuwe sopraan. Als Phantom sluit is het in 1996 begonnen Chicago de langstlopende musical op Broadway, op de voet gevolgd door The Lion King uit 1997. In Londen is een revival van Phantom nog te zien tot maart volgend jaar.||https://nos.nl/artikel/2445007-oudste-show-verdwijnt-van-broadway-phantom-sluit-na-13-925-voorstellingen
2022-09-18||Wekdienst 18/9: Laatste dag met rijen voor de Queen • 'Super Sunday' in eredivisie|| Goedemorgen! In Londen staan mensen vandaag voor de laatste dag in de rij om afscheid te nemen van koningin Elizabeth en in de eredivisie is het een spannende dag. Eerst het weer: vandaag trekken weer talrijke buien over het land. Samen met een matige tot krachtige noordwestenwind wordt het niet veel warmer dan 15 graden. De komende dagen neemt de buiigheid sterk af en gaat de temperatuur geleidelijk weer iets omhoog. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Mensenrechtenactivisten zijn furieus over de Britse uitnodiging aan Mohammed bin Salman van Saudi-Arabië om maandag de uitvaart van koningin Elizabeth bij te wonen. De kroonprins gaf volgens de Amerikaanse geheime dienst CIA in 2018 toestemming voor de moord op journalist Jamal Khashoggi. De Saudische ambassade in Londen heeft laten weten dat de prins Mohammed morgen in Londen arriveert om de overleden vorstin eer te bewijzen. Het is onduidelijk of hij ook de uitvaartdienst in Westminster Abbey zal bijwonen. Zijn Amerikanen bereid om in een elektrische pick-up te rijden? Na jarenlang verzet lijkt het er wel op. Op de jaarlijkse autoshow Motor Town Detroit is te zien dat de autobranche weliswaar aan het begin staat van de omslag naar elektrisch, maar in ieder geval wel een duidelijke keuze heeft gemaakt. Correspondent Lucas Waagmeester ging er een dagje kijken: Fijne zondag!||https://nos.nl/artikel/2445000-wekdienst-18-9-laatste-dag-met-rijen-voor-de-queen-super-sunday-in-eredivisie
2022-09-18||Orkaan Nanmadol nadert Japan, 4 miljoen mensen opgeroepen tot evacuatie|| Vier miljoen inwoners van het zuidelijke Japanse eiland Kyushu en omliggende eilandjes hebben de opdracht gekregen om hun huis te verlaten, uit vrees voor een orkaan die naar verwachting vandaag aankomt. Die tropische storm, met de naam Nanmadol, wordt door het Japanse weerbureau als 'zeer gevaarlijk' ingeschat. Volgens het Typhoon Warning Center van de Amerikaanse marine kan Nanmadol de schadelijkste storm worden die Japan in decennia raakt. Aan de kust is een onrustige zee de voorbode van de kracht van de orkaan: Het grootste gevaar lopen volgens het Japanse Meteorologisch Instituut zo'n 14.000 inwoners van Nishinoomote, een stadje op het kleine eiland Tanegashima in het uiterste zuiden van Japan. Voor hen geldt waarschuwingsniveau 5, de hoogste categorie die er is. Voor zo'n 100.000 andere inwoners van de stad Kagoshima en het omliggende gebied geldt hetzelfde waarschuwingsniveau. Voor de inwoners van nabijgelegen eilanden geldt waarschuwingsniveau 4. Op zondag wordt er in deze regio ongeveer een halve meter aan regenval verwacht. "Er bestaat kans op zeer hoge golven, veel regenval, en wind die zo hard is dat huizen kunnen instorten", zo zei een woordvoerder van het weerinstituut tijdens een persconferentie. Hij waarschuwde ook voor overstromingen en aardverschuivingen. "Het wordt heel gevaarlijk." Naar verwachting trekt de storm vanaf zondag noordwaarts over de Japanse eilanden, en bereikt die dinsdag de hoofdstad Tokio. In aanloop naar Nanmadol zijn er in zuidelijk Japan op zaterdag al honderden vluchten geannuleerd, en sommige treinverbindingen zijn stilgelegd. Winkelketens zoals Seven-Eleven hebben hun vestigingen op Kuyshu en omliggende eilanden gesloten.||https://nos.nl/artikel/2444995-orkaan-nanmadol-nadert-japan-4-miljoen-mensen-opgeroepen-tot-evacuatie
2022-09-18||Zwaargewonde na vechtpartij in Dordrecht|| Een man is zwaargewond geraakt bij een vechtpartij in Dordrecht. Hij lag bloedend in een voortuin in de wijk Krispijn. De politie hield een 50-jarige Dordtenaar aan. Hij wordt verdacht van poging van poging tot doodslag. Het slachtoffer is naar het ziekenhuis gebracht. De aanleiding voor de vechtpartij is niet duidelijk, de Dordtse politie zoekt naar getuigen van de mishandeling.||https://nos.nl/artikel/2444994-zwaargewonde-na-vechtpartij-in-dordrecht
2022-09-18||Elf aanhoudingen na FC Den Bosch-TOP Oss, agenten en stewards gewond|| De politie heeft gisteravond rondom de wedstrijd tussen FC Den Bosch en TOP Oss elf mannen aangehouden. Na afloop van de derby gingen supporters met elkaar op de vuist en gooiden met fakkels en stenen naar de politie. Meerdere stewards en agenten raakten gewond, één beveiliger raakte zwaargewond. In stadion De Vliert won FC Den Bosch gisteren met 4-1 van TOP Oss. Na de wedstrijd ontstond volgens de politie rond 19.00 uur een agressieve en dreigende situatie. Voetbalsupporters van de twee clubs gingen in en rond het stadion met elkaar op de vuist en pleegden vernielingen, meldt Omroep Brabant. De supporters richtten hun agressie ook tegen stewards en de mobiele eenheid. Een beveiliger is mishandeld en met zware verwondingen naar het ziekenhuis gebracht. Ook stewards werden in het ziekenhuis behandeld met lichtere verwondingen. Twee agenten raakten lichtgewond. Zij doen daarvan aangifte, aldus de politie. De directeur van het beveiligingsbedrijf dat de beveiligers in het stadion leverde, zegt tegen het Brabants Dagblad dat de zwaargewonde beveiliger werd geraakt door een stuk hekwerk. TOP-supporters zouden dat na de wedstrijd hebben afgebroken. Op sociale media worden beelden gedeeld van de steward, die op het veld verzorgd wordt. Hij zou aan zijn hoofd zijn geraakt: De politie schaalde fors op om de situatie onder controle te krijgen, en voerde charges uit om de groepen supporters uit elkaar te houden. Elf supporters zijn aangehouden en naar het politiebureau gebracht. De rust rondom het stadion keerde daarna terug. De verdachten zijn tussen de 18 en 41 jaar en komen bijna allemaal uit Berghem of Oss. Twee verdachten komen uit Den Bosch en Capelle aan den IJssel. Zeven mannen zijn aangehouden voor geweldplegingen, variërend van openlijk geweld tot mishandeling en bedreiging, schrijft Omroep Brabant. Alle zeven zitten nog vast en worden verhoord. De andere vier zijn gisteravond vrijgelaten. De politie doet verder onderzoek en zal daarbij beelden van camera's en bodycams van agenten bekijken. Meer aanhoudingen worden niet uitgesloten.||https://nos.nl/artikel/2444993-elf-aanhoudingen-na-fc-den-bosch-top-oss-agenten-en-stewards-gewond
