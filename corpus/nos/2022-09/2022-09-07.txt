2022-09-07||Oud-D66-senator en architect Edo Spier (96) overleden|| Oud-D66-senator en architect Edo Spier is op 96-jarige leeftijd overleden. Hij zat tussen 1991 en 1995 in de Eerste Kamer, waar hij verantwoordelijk was voor volkshuisvesting, ruimtelijke ordening en milieu. Al sinds de oprichting van D66 was Spier volgens D66 "loyaal en betrokken" lid van de partij. Hij vervulde de rollen van penningmeester en publiciteitscoördinator, en was campagneleider bij de Tweede Kamerverkiezingen van 1986. Tijdens die verkiezingen was Hans van Mierlo lijsttrekker. Dat was dankzij Spier, schrijft D66 in een in memoriam op de website. "Hij praatte net zo lang in op Hans van Mierlo totdat hij terugkeerde naar de Haagse politiek." In het begin van zijn carrière, tussen 1948 en 1956, was Spier redacteur bij Het Parool. Maar mede op advies van Gerrit Rietveld werd hij uiteindelijk architect. Spier, die een Joodse achtergrond had, was onder andere verantwoordelijk voor de verbouwing van de Amsterdamse Lekstraatsynagoge. Ook ontwierp hij de synagoge aan de Straat van Messina in Amstelveen. Sigrid Kaag, partijleider van D66, laat op Twitter weten "verdrietig" te zijn over het overlijden van Spier. "Vanaf het begin betrokken bij de partij en tot het laatst actief gebleven. Gesprekken met Edo waren altijd inspirerend en onderhoudend. Mijn gedachten zijn bij zijn nabestaanden."||https://nos.nl/artikel/2443727-oud-d66-senator-en-architect-edo-spier-96-overleden
2022-09-07||Zijn plannen Europa om energiecrisis aan te pakken haalbaar?|| Een prijsplafond voor Russisch gas, het afromen van de hoge winsten van energiebedrijven en een maximumprijs voor schone stroom. Het zijn drie in het oog springende maatregelen uit een reeks voorstellen van de Europese Commissie, bedoeld om de crisis op de energie- en gasmarkt te bezweren. De plannen worden komende vrijdag besproken door de Europese energieministers. De maatregelen moeten de vraag naar energie in de Europese Unie omlaag brengen en huishoudens en bedrijven compenseren voor de "astronomische" energierekeningen, zei Commissievoorzitter Ursula von der Leyen. De reacties op de plannen verschillen van land tot land en lopen uiteen van hoon tot steun. De Russische president Poetin noemt een prijsplafond "dom" en dreigt de levering van Russisch gas volledig stop te zetten als de Europese plannen doorgaan. En van Hongarije is bekend dat het land niks voelt voor een ban op of prijsplafond voor Russisch gas. De plannen van de Europese Commissie getuigen van een grote urgentie, maar de haalbaarheid en uitvoerbaarheid van de maatregelen is soms problematisch, vindt energie-expert Lucia van Geuns van het Haagse Centrum voor Strategische Studies (HCSS). "Neem nou het prijsplafond voor het Russische gas. Ik moet er een beetje om lachen, het komt maanden te laat en heeft nu niet veel zin meer. Nog maar 9 procent van het Europees gasverbruik is Russisch gas. En de kans is groot dat het leidt tot een Russische gasstop." Volgens de Groningse energie-econoom Machiel Mulder heeft een prijsplafond, een opgelegde maximumprijs van Russisch gas, ook maar beperkt zin. "Het zal de gasprijs in Europa enigszins drukken en dat is goed voor consumenten en bedrijven, maar het risico bestaat dat door de lage gasprijs minder gas richting Europa gaat. In de vrije gasmarkt stroomt het gas naar waar het meest betaald wordt en dat is dan niet Europa." Het idee om de stroomprijs los te koppelen van de gasprijs, is ook ingewikkeld. De prijs van stroom wordt nu bepaald door de duurste vorm van stroom opwekken en dat gebeurt in gascentrales. Elektriciteit opgewekt uit windturbines en zonnepanelen kost veel minder dan uit gas of kolen, maar is nu net zo duur. Het plan om een prijsplafond voor groene stroom in te stellen en die dus goedkoper te maken vindt Van Geuns een drastische maatregel die ingrijpt in de al jaren bestaande en goed functionerende vrije gas- en elektriciteitsmarkt. "Daar moet je echt goed over nadenken, of je dat wel moet willen." Over het afromen van de enorme winst die energiebedrijven opstrijken door de hoge energieprijzen zijn zowel Van Geuns als Mulder wél te spreken. Maar niet alle winst moet worden afgenomen, aangezien er ook in energiewinning van zowel fossiel als duurzaam geïnvesteerd moet blijven worden. "Lagere winst, dat wat je overhoudt na aftrek van alle kosten, betekent lagere investeringen in bijvoorbeeld herwinbare energie", zegt Mulder. "Markt- en prijsinterventies door de overheid vallen niet altijd goed, en creëren onzekerheid rond investeringen en bedrijvigheid."||https://nos.nl/artikel/2443720-zijn-plannen-europa-om-energiecrisis-aan-te-pakken-haalbaar
2022-09-07||Obama's in Witte Huis voor uitgestelde onthulling van portretten|| De voormalige Amerikaanse president Barack Obama en first lady Michelle Obama hebben in het Witte Huis portretten van henzelf onthuld. De portretten werden al een tijd geleden geschilderd, maar nooit opgehangen. Het is traditie dat de zittende president een bijeenkomst organiseert om de portretten van zijn directe voorganger en diens echtgenote te onthullen. Die portretten krijgen een plek in het Witte Huis. Voormalig president Donald Trump heeft echter nooit een bijeenkomst voor de Obama's georganiseerd. En dus deed president Biden dat vandaag. Biden was vicepresident onder Obama en de twee hebben nog altijd een goede relatie. Wie de portretten van de Obama's hebben geschilderd was tot vandaag een goed bewaard geheim. Barack Obama is geportretteerd door kunstenaar Robert McCurdy, die naam heeft gemaakt met zijn levensechte schilderijen die haast foto's lijken. Het portret van de voormalige first lady is gemaakt door Sharon Sprung, die eerder al Amerikaanse congresleden schilderde. Eerder werden de Obama's al op het doek gezet door twee andere kunstenaars, Kehinde Wiley en Amy Sherald. Die portretten werden in 2018 onthuld en zijn publiekstrekkers in de National Portrait Gallery in Washington. Of president Biden tijdens zijn ambtstermijn nog een bijeenkomst zal organiseren voor de portretten van Donald Trump en first lady Melania Trump is niet bekendgemaakt.||https://nos.nl/artikel/2443716-obama-s-in-witte-huis-voor-uitgestelde-onthulling-van-portretten
2022-09-07||NAM wilde kosten schadeafhandeling Groningen flink beperken|| Gaswinningsbedrijf NAM wilde de vergoeding voor de kosten van aardbevingsschade in Groningen flink beperken. Dat staat in een memo waar oud-NAM-topman Gerald Schotman mee werd geconfronteerd tijdens zijn verhoor door de parlementaire enquêtecommissie gaswinning. In dat memo, verkregen via Shell (aandeelhouder van NAM), staat dat de NAM in 2016 van plan was om de kosten van de schadeafhandeling met een derde terug te dringen. De commissie vroeg zich af hoe de NAM deze instelling rijmt met de ruimhartige schadeafhandeling die Groningse gedupeerden is beloofd. Schotman (NAM-directeur van 2014 tot 2018) zei zich niet te herkennen in het memo en de ambitie om de vergoeding omlaag te brengen. "De schadeafhandeling en het geld is nooit een probleem geweest. Dat was niet gelimiteerd." Wel is er soms gekeken of de reparaties wel efficiënt gebeurden, legde hij uit. Hij noemde als voorbeeld het herstel van een schoorsteen met een prijskaartje van 40.000 euro. Bij de verhoren stond het gaswinningsbedrijf NAM centraal. In de ochtend draaide het vooral om de kennisopbouw bij de NAM over bodembewegingen. Er was wel kennis over hoe er zo veel mogelijk en zo efficiënt mogelijk gas kon worden gewonnen. Maar er was geen informatie verzameld over de grond waarop de huizen en gebouwen stonden die door de bevingen beschadigd raakten, vertelde hoofdonderzoeker van de NAM Jan van Elk. "Dat merkten we toen we na die beving in Huizinge in zaaltjes met mensen gingen praten. Zij wilden weten wat het risico is voor huizen die op wierden (heuvels) staan, zoals in Groningen veel voorkomt, en voor de middeleeuwse kerken en mestkelders. Maar daar hadden we geen idee van", beschreef Van Elk. Hij prees het Staatstoezicht op de Mijnen (SodM) voor het signaleren van de risico's. Met name de waarschuwing dat de maximale sterkte van een aardbeving die voor Groningen was berekend (3.9) niet zo zeker was als altijd werd aangenomen. Die kracht was vastgesteld door het KNMI. Van Elk daarover; "Ik ging het rapport van het KNMI lezen en zag dat de kennis toch niet zo solide was". De hoofdonderzoeker startte daarna direct een groot onderzoeksprogramma op voor het gaswinningsbedrijf. Geen van de onderzoeken had overigens als insteek om te bekijken wat de seismische gevolgen zijn van een beperking van de gaswinning, constateerde de commissie.||https://nos.nl/collectie/13902/artikel/2443713-nam-wilde-kosten-schadeafhandeling-groningen-flink-beperken
2022-09-07||Geen garantie dat kernprogramma Iran vreedzaam is, zegt VN-atoomwaakhond|| De VN-atoomwaakhond IAEA kan niet meer garanderen dat Iraanse kernprogramma vreedzaam is. Dat schrijft het atoomagentschap in een nieuw rapport. Iran slaat steeds meer verrijkt uranium op, zegt het IAEA. Om een atoombom te kunnen maken is nog slechts een technische stap nodig. Ook heeft Iran volgens het atoomagentschap geen "geloofwaardige" verklaring voor de vondst van uraniumdeeltjes op drie niet aangegeven plekken in het land, enkele jaren terug. Deze zaken baren de atoomwaakhond zorgen. Op dit moment heeft Iran naar schatting van het IAEA zo'n 55 kilo verrijkt uranium met een zuiverheid tot 60 procent. Die hoeveelheid is voldoende om een atoombom te maken. Wel moet de voorraad dan eerst nog verder worden verrijkt, tot een zuiverheid van 90 procent. Het was volgens het atoomagentschap niet mogelijk om de exacte hoeveelheid verrijkt uranium te bepalen. Afgelopen juni verwijderde Iran bewakingscamera's van het IAEA, vermoedelijk als reactie op een motie van afkeuring van het agentschap. Nu de camera's zijn verwijderd, heeft het IAEA geen zicht meer op nieuwe verrijkingscentrifuges. De waarschuwingen van de atoomwaakhond komen op het moment dat wordt gepoogd om het nucleaire akkoord met Iran uit 2015 nieuw leven in te blazen. De Verenigde Staten zegden het akkoord vier jaar geleden op onder oud-president Trump. Daarop begon Iran met het verrijken van uranium tot percentages die veel hoger zijn dan nodig voor enkel het opwekken van kernenergie.||https://nos.nl/artikel/2443711-geen-garantie-dat-kernprogramma-iran-vreedzaam-is-zegt-vn-atoomwaakhond
2022-09-07||Aantal giftige valse wolfspinnen in vier jaar tijd vertienvoudigd|| De giftige valse wolfspin komt steeds vaker voor in Nederland. Sinds 2018 is het aantal waarnemingen van het dier, dat eerder alleen voorkwam in Zuid-Europa, vertienvoudigd. Tussen september 2018 en september 2019 werden de dieren 41 keer gespot, zegt spinnenkenner Jinze Noordijk van het Kenniscentrum Insecten tegen het AD. Van vorig jaar tot nu is het beestje al meer dan 500 keer gezien. Dat betekent volgens Noordijk dat de soort zich definitief heeft gevestigd in Nederland. De meeste spinnen kruipen weg als er een mensenhand in de buurt is, maar de valse wolfspin niet. Die kan zelfs aanvallen uit zelfverdediging, legt spinnenkenner Andrea Dekkers uit. "Maar dat doen andere spinnensoorten in Nederland ook." Het verschil is volgens Dekkers dat de valse wolfspin sterkere kaken heeft waarmee hij de huid kan doorboren. Een beet van de wolfspin is giftig en kan verschillende symptomen hebben. "Het kan heftig zijn als je allergisch bent, maar voor de meeste mensen is een beet niet gevaarlijk", legt Dekkers uit. Over het algemeen is de beet te vergelijken met een wespen- of bijensteek. De spin is in alle provincies gezien, behalve in Flevoland. Vooral in Arnhem, het zuiden van Limburg, Utrecht en Nijmegen komt hij voor. De valse wolfspin heeft zijn naam niet gekregen omdat hij vals is, zegt Dekkers. De term 'vals' wordt gebuikt omdat het beestje veel op de normale wolfspin lijkt, maar dit niet is. De groei van de populatie komt door de verandering van het klimaat, legt Dekkers uit. Eerder kwam de valse wolfspin alleen voor in mediterrane gebieden, maar vanwege het warmer wordende weer rukt hij op naar het noorden. Het is niet precies te zeggen hoeveel wolfspinnen voorkomen in ons land omdat ze zich goed verstoppen. Ze leven hier vooral op plekken waar het warm en droog is, zoals in huizen. In het zuiden van Europa leven ze vooral in bosgebieden. Door het warmere weer komen er steeds meer nieuwe insectensoorten en andere geleedpotigen bij in ons land. "Het aantal nieuwe soorten is bijna niet meer bij te houden, het gaat om tientallen per jaar", zegt Noordijk tegen het AD. Een ander voorbeeld daarvan is de jachtkrabspin, ook wel de huntsmanspider genoemd. Hij is een stuk groter dan andere spinnensoorten die in Nederland voorkomen. Het lichaam van een volwassen exemplaar kan tot 5 centimeter groot zijn en de poten hebben dan een spanwijdte van zo'n 15 centimeter. Volgens Noordijk is de kans groot dat het dier zich hier door de klimaatverandering definitief gaat vestigen. "Hij is hier gekomen via de export, en door de zachte en drogere winters maakt hij meer kans om te overleven", zegt Dekkers. De jachtkrabspin komt hier volgens haar bijna niet voor. De trilspin en de tijgerspin zijn andere spinnensoorten die vanuit Zuid-Europa naar Nederland zijn gekomen. De eerste soort komt alleen voor in huizen, de tweede juist buiten. Wetenschappers zeiden vorig jaar dat ze zich zorgen maakten over spinnen uit warme landen die in Nederland neerstrijken omdat ze vaak giftig zijn. Ze pleitten voor een meldpunt voor tropische spinnen om inzichtelijk te maken welke soorten in Nederland zijn gezien.||https://nos.nl/artikel/2443708-aantal-giftige-valse-wolfspinnen-in-vier-jaar-tijd-vertienvoudigd
2022-09-07||Waarom staan alle treinen stil bij regionale staking bij NS?|| Nog geen twee weken nadat het treinverkeer in het hele land platlag vanwege een staking van NS-personeel in Midden-Nederland, dreigen er opnieuw landelijke stremmingen op het spoor. Vandaag gaan de NS en vakbonden opnieuw met elkaar om tafel in de slepende onderhandelingen over een nieuwe cao. Het is nog maar de vraag of de stakingen daarna van de baan zijn. Op tafel ligt het nieuwe loonbod van de NS-directie. Voor de bonden gaat het bod nog niet ver genoeg. "We willen praten, maar de staking gaat door", zegt Wim Eilert van spoorvakbond VVMC. "De druk moet erop blijven, omdat het bod nog verre is van wat wij voor ogen hebben." Of de bonden de stakingen afblazen als de NS vandaag met een beter bod komt, willen ze niet zeggen. Hoewel de geplande werkonderbrekingen regionaal van aard zijn, heeft de NS al aangekondigd in het hele land geen treinen te laten rijden op de stakingsdagen. Als reden geeft de spoorvervoerder dat de regio's waarin het werk wordt neergelegd groter zijn dan de vorige keer. "Toen werd er bijvoorbeeld op verschillende dagen gestaakt in West- en Noordwest-Nederland, nu gebeurt dat op één dag", zegt een NS-woordvoerder die eraan toevoegt dat het treinnetwerk sterk met elkaar verweven is. "Als er in het noorden geen treinen rijden, heb je daar in het zuiden ook last van." Volgens hem komt dat ook doordat treinen in verschillende regio's worden schoongemaakt of onderhouden. "Het heeft dus niet alleen met reizigers te maken." De vakbonden zeggen er raar van op te kijken dat de NS van plan is om in het hele land de treinen stil te laten staan. Bert van Wee, hoogleraar transportbeleid aan de TU Delft, kan er wel wat redenen voor bedenken. Zo moeten veel NS-medewerkers reizen om van en naar hun werk te komen, vaak met de trein. "Als ze dan moeten opstappen in een regio waar wordt gestaakt, kunnen ze niet op hun werk komen", legt hij uit. "Daarom kan staken in de ene regio ook overlast veroorzaken in de andere." Toch denkt Van Wee dat er best een paar treinen zouden kunnen rijden, zolang er niet in Midden-Nederland wordt gestaakt. "Veel treinen gaan nu eenmaal via Utrecht. Maar als je in het noorden staakt, kun je in het westen prima rijden, zou je verwachten." Van Wee vermoedt dat de NS voor de veilige optie kiest. "Wat mogelijk meespeelt bij dit besluit is onzekerheid over of ze de dienstregeling in de overige gebieden kunnen waarmaken. Straks vallen sommige treinen daar uit en andere niet, dat kan een rommeltje worden." In de zogeheten prestatieafspraken die de NS heeft gemaakt met het ministerie van Infrastructuur en Waterstaat is onder meer vastgelegd dat de spoorvervoerder betrouwbaar moet zijn. Om die betrouwbaarheid te meten, wordt gekeken naar bijvoorbeeld vertragingen en uitgevallen treinen. Van Wee zegt desgevraagd dat de prestatieafspraken een reden kunnen zijn om van tevoren te besluiten alle treinen op een dag te schrappen, "als ze bang zijn dat ze anders minder betrouwbaar kunnen rijden". Maar volgens de NS hebben de afspraken met het ministerie daar niets mee te maken. "Het gaat erom: kunnen we een reëel alternatief bieden?", zegt de NS-woordvoerder. "En het antwoord is: nee. Je kan wel met heel weinig treinen gaan rijden, maar dat is zo onvoorspelbaar, daar hebben reizigers niets aan. Die weten niet of ze mee kunnen, hoe lang de trein is, enzovoort. En er is een kans dat ze alsnog stranden." Volgens de zegsman wil de NS ook voorkomen dat er onveilige situaties ontstaan. "Je krijgt drukke perrons, mensen willen met z'n allen in één trein." Hij verwijst naar de recente staking in Zuid- en Oost-Nederland, waar ook de regio rond Utrecht hinder van ondervond. "Heeft de reiziger daar dan wat aan?"||https://nos.nl/artikel/2443707-waarom-staan-alle-treinen-stil-bij-regionale-staking-bij-ns
2022-09-07||Tinky Winky, Dipsy, Laa-Laa en Po maken comeback op Netflix || Op Netflix is binnenkort een nieuwe reeks afleveringen van de kinderserie Teletubbies te zien. Vanaf half november verschijnen Tinky Winky, Dipsy, Laa-Laa en Po weer op het scherm, maakte de streamingdienst vandaag bekend. Acteur Tituss Burgess, bekend van de serie Unbreakable Kimmy Schmidt, is de verteller in de nieuwe serie. De avonturen van de vier Teletubbies waren vanaf 1997 te zien bij de BBC en een jaar later werd het programma ook in Nederland uitgezonden. Teletubbies was wereldwijd een groot succes. Eigenlijk was het programma bedoeld voor peuters maar ook oudere mensen keken ernaar en onder studenten werd het een cult. Na vier jaar verdween de serie lange tijd van het scherm. Tussen 2015 tot 2018 werden zestig nieuwe afleveringen uitgezonden. Netflix heeft niet bekendgemaakt hoeveel nieuwe afleveringen er worden gemaakt. Even het geheugen opfrissen: dit zijn de Teletubbies: ||https://nos.nl/artikel/2443705-tinky-winky-dipsy-laa-laa-en-po-maken-comeback-op-netflix
2022-09-07||Inwoners Bant bieden petitie aan tegen komst aanmeldcentrum|| In Bant hebben zo'n honderd inwoners gesproken met staatssecretaris Van der Burg en het COA over de plannen voor een aanmeldcentrum voor asielzoekers in het dorp. Een inwoner van het naburige Luttelgeest overhandigde een petitie tegen de komst van het centrum. Die is door bijna 4100 mensen ondertekend. Eerder vandaag werd bekend dat het COA de kavel waar het aanmeldcentrum moet komen sinds 1 juli in bezit heeft. "Ik ga vanavond eerst luisteren en daarna in gesprek met het gemeentebestuur", zei Van der Burg bij aankomst. "Ik heb meerdere aanmeldlocaties nodig en dit is een van de locaties en de meest concrete locatie waaraan wordt gedacht." Inwoners konden in het plaatselijke kerkgebouw vragen stellen aan onder meer de Immigratie- en Naturalisatiedienst (IND) en de Dienst Terugkeer & Vertrek (DT&V). Bij de bijeenkomst waren ook vertegenwoordigers van de gemeente Noordoostpolder aanwezig, waar Bant toe behoort. Uit een reconstructie van de NOS blijkt dat de gemeente eerder niet geprotesteerd heeft tegen de plannen voor het aanmeldcentrum, die al in april werden voorgelegd. Pas nadat de staatssecretaris het voornemen bekend had gemaakt, sprak burgemeester Roger De Groot van "een onwenselijke ontwikkeling". Tegen Omroep Flevoland hadden gemeenteraadsleden daarvoor al gezegd dat ze niet doorhadden hoe concreet de plannen waren, totdat het nieuws naar buiten kwam. De komst van het aanmeldcentrum ligt in Bant gevoelig omdat vlak bij de nieuwe locatie al het grote asielzoekerscentrum Luttelgeest ligt, met zo'n duizend plaatsen.  "Hier deed zich de situatie voor dat er vlak bij een grote locatie grond vrij kwam die het COA kon kopen. En als je het vlak bij een grote locatie doet, kun je gebruikmaken van voorzieningen die al op het grote azc aanwezig zijn", legde staatssecretaris Van der Burg uit op de bijeenkomt in Bant. "En het is ook zo dat je naar meerdere plekken in het land moet kijken om Ter Apel te ontlasten."||https://nos.nl/artikel/2443703-inwoners-bant-bieden-petitie-aan-tegen-komst-aanmeldcentrum
2022-09-07||#ikredhetnietmeer geeft gezicht aan groep die kopje onder dreigt te gaan || Een groeiend aantal mensen vraagt zich af hoe ze de komende winterperiode de touwtjes aan elkaar gaan knopen. Die bezorgdheid krijgt online een gezicht dankzij de campagne #ikredhetnietmeer van het BNNVARA-consumentenprogramma Kassa. De hashtag was gisteren en vandaag gelijk trending op Twitter. Mensen vertellen online over hun situatie en delen bespaartips en frustraties. Denk aan gebreide of gehaakte tochtstrips tegen de onderkant van de deur en bloempotten met waxinelichtjes eronder om warmte te verspreiden. Alles om de komende winter warm te blijven. "Wij horen heel veel onrust en onzekerheid. Mensen zijn bang en hebben stress over hoe ze het gaan doen in de winter," zegt Penny van Laarhoven van Stichting Armoedefonds. Dat geldt ook voor Peter. Hij wil anoniem blijven uit schaamte en angst voor het verlies van opdrachtgevers. Hij schrijft onder #ikredhetnietmeer: "Ik ben 58 jaar en al 30 jaar zzp'er. Mijn inkomen was nooit geweldig, tussen minimumloon en modaal in, maar ik hoefde nooit mijn hand op te houden en kon er rustig van leven. Tot aan mijn pensioen, dacht ik. Hier gaat nu ineens een keiharde streep doorheen door de absurd hoge energiekosten, die ik simpelweg niet meer kan betalen." De energierekening van zijn matig geïsoleerde huis was een maandbedrag van 130 euro. Een paar maanden geleden ging het ineens naar 330 euro. "Ik schrok, maar heb het maandbedrag betaald. Vandaag kreeg ik een nieuw advies: 610 euro. Per maand! En nu weet ik het even niet meer. Hoe moet ik dit in hemelsnaam betalen?" Ook Joyce, een alleenstaande moeder met een vierjarige tweeling maakt zich zorgen en twittert onder de hashtag #ikredhetnietmeer. "Ik sta er sinds januari alleen voor. Ik heb zelf een WIA-uitkering en kan niet werken, dus moet rondkomen van weinig geld. Als straks in januari mijn energiecontract afloopt, dan gaat mijn maandbedrag van 160 euro naar ik denk bijna 400 euro. Dat kan ik nooit betalen. Want ook de boodschappen en andere kosten zijn al fors gestegen." Eerder bleek al uit ramingen van het Centraal Planbureau (CPB) dat de hoge energieprijzen en oplopende inflatie ertoe leiden dat een toenemend aantal huishoudens in problemen komt.  Budgetadviescentrum Nibud stelt dat een steeds groter deel van het inkomen op gaat aan vaste lasten en boodschappen. Zelfs huishoudens met een modaal inkomen staan voor een steeds grotere uitdaging om maandelijks rond te komen. In de ons omringende landen is de situatie vergelijkbaar. In Groot-Brittannië gaat de discussie over 'heating or eating' en in Duitsland worden verhalen gedeeld onder #IchBinArmutsbetroffen. Inflatieongelijkheid Hoe lager het inkomen, hoe sterker de last van de inflatie wordt gevoeld. Het CPB noemt dat inflatie-ongelijkheid. Het onafhankelijk onderzoeksinstituut verwacht dat de armoede in 2023 tot 7,6 procent oploopt, onder kinderen zelfs tot 9,5 procent.  Ook voor de middeninkomens wegen de toenemende lasten steeds zwaarder. "Mensen met een minimumloon die wij eerder hielpen met budget- en andere geldtips, redden het nu al niet meer. Dit zijn dingen waar nu mensen met een wat hoger inkomen bij gebaat zijn," zegt het Nibud.||https://nos.nl/artikel/2443699-ikredhetnietmeer-geeft-gezicht-aan-groep-die-kopje-onder-dreigt-te-gaan
2022-09-07||Herdenkingsbijeenkomst drama Nieuw-Beijerland: 'De wereld stond stil'|| Bij een herdenkingsbijeenkomst in de gemeente Hoeksche Waard is vanavond stilgestaan bij de slachtoffers van het vrachtwagenongeluk in Nieuw-Beijerland. Zo'n 200 nabestaanden en andere direct betrokkenen woonden de bijeenkomst bij. Ruim een week geleden kwamen in het buurtschap Zuidzijde zeven mensen om toen een vrachtwagen inreed op een buurtbarbecue.  "Van het ene op het andere moment veranderde een gezellig barbecuefeest in een nachtmerrie. En de wereld stond stil", zei waarnemend burgemeester Charlie Aptroot. "Zaterdag 27 augustus rond 6 uur in de namiddag zal voor altijd een ankerpunt in onze herinnering zijn. Een stralende dag kleurde zwart. Gitzwart." Commissaris van de Koning Jaap Smit zei te hopen dat de aanwezigen troost bij elkaar vinden. "Dat is de kracht van uw gemeenschap", zei Smit. "Ik wens u toe dat u met elkaar de kracht en ruimte vindt om er voor elkaar te zijn, en juist nu die gekoesterde saamhorigheid te voelen." Er kwamen ook enkele buurtbewoners aan het woord, onder wie Marten Eppinga:  De waarnemend burgemeester kondigde aan dat de vlag, die tot vandaag halfstok hing, vanaf vrijdag weer naar de top wordt gehesen. Dat is volgens hem niet omdat de gemeenschap klaar is met rouwen. "Dat zijn we niet. En voorlopig zullen we dat ook niet zijn." Het dorp moet "hoe moeilijk dat ook is" de draad weer oppakken, aldus Aptroot. "Laten we elkaar ook de komende tijd steunen. Er voor elkaar zijn. Om de getroffenen heen staan." Naast de verschillende toespraken was er muziek van musici uit de omgeving. Ook droegen dichters voor uit hun werk. Na de dienst was er voor de aanwezigen gelegenheid om na te praten en elkaar te troosten. De hele herdenkingsbijeenkomst, die in besloten kring plaatsvond, is terug te zien via de website van RTV Rijnmond.||https://nos.nl/artikel/2443693-herdenkingsbijeenkomst-drama-nieuw-beijerland-de-wereld-stond-stil
2022-09-07||Turkse jongeren balen van geschrapte festivals na verzet religieuze groepen|| Tienduizend kaartjes waren er al verkocht voor AnadoluFest in de Turkse studentenstad Eskisehir. Een dag voor aanvang van het festival werkten organisator Serdar Can en zijn personeel hard aan de opbouw van het podium, toen de politie het terrein op kwam lopen. "We moesten direct stoppen met bouwen", zegt Can. "Een bevel van de gouverneur, zeiden ze." Hij wist niet wat hij hoorde. Alles was klaar om de festivalgangers te ontvangen. Een dag later kreeg Can alsnog een officiële boodschap van de gouverneur. Het festival was afgelast om veiligheidsredenen. "Terroristische groeperingen" zouden demonstraties gepland hebben. Details werden niet gegeven. Een absurd excuus, aldus de festivalorganisator. "Dit is een doelbewuste poging om onze vrijheid in te perken." Al gauw bleek dat religieuze groepen hadden opgeroepen tot een verbod, omdat er op het festival "immorele" dingen zouden gebeuren. Na twee zware covidjaren had het festivalseizoen in Turkije deze zomer weer op volle toeren moeten draaien. Normaal gesproken feest de Turkse jeugd in de zomer op tientallen rock- en popfestivals, verspreid over het hele land. Maar dit jaar regent het annuleringen, de teller staat op zeventien. Van concerten van individuele artiesten tot meerdaagse rockfestivals. Het besluit om de festiviteiten af te gelasten komt meestal kort voor aanvang. Zo blies de gouverneur van Kocaeli in mei een concert van de populaire Koerdische zangeres Aynur Dogan af omdat haar muziek "niet gepast" zou zijn. In juni leidde de annulering van een concert van zangeres Melek Mosso in Isparta tot grote verontwaardiging. Conservatieve organisaties hadden opgeroepen tot een verbod omdat de zangeres in hun ogen "immoraliteit aanmoedigt" met haar kledingstijl. Bij Cans festival in Eskisehir, waar de grootste bands en artiesten van het land zouden optreden, waren het islamitisch jongerenorganisaties die op sociale media een campagne tegen het festival voerden. Ze publiceerden een brief met hun bezwaren, zoals het gemengd kamperen van jongens en meisjes en het drinken van alcohol. Mehmet Yaroglu, voorzitter van een van die organisaties, verduidelijkt: "Festivals zijn plekken waar jongeren worden aangemoedigd alcohol te drinken. Waar zaken gebeuren die niet passen in ons geloof en in de cultuur van de Turkse natie." Volgens hem gaat het nog verder. "Ze gebruiken dit soort festivals om lhbti en homoseksualiteit te promoten. Natuurlijk zijn wij daartegen." Yaroglu zegt dat zijn club een niet-gouvernementele organisatie is en geen macht heeft om festivals te verbieden. Maar hij is blij dat hun anti-festivalcampagne ertoe heeft geleid dat de gouverneur actie heeft ondernomen. "Er zit een grens aan vrijheid", zegt Yaroglu verontwaardigd. "Voor je het weet loopt straks iedereen naakt over straat!" De festivals worden steeds afgelast door gouverneurs. Dat zijn provinciale bestuurders die zijn aangesteld door president Erdogan. De regering ontkent gericht actie te voeren tegen festivals en zegt dat individuele gouverneurs hierover beslissen. Maar critici zijn ervan overtuigd dat deze beslissingen deel uitmaken van een politieke agenda, in aanloop naar de verkiezingen van volgend jaar. Zij stellen dat Erdogan de meest conservatieve groepen in de samenleving wil paaien in deze tijd van economische onrust waardoor zijn partij er slechter voor staat dan ooit. Na de afgelasting op 23 augustus van het populaire festival Milyon Fest in de badplaats Fethiye, lieten ook oppositiepartijen van zich horen. In een tweet riep oppositieleider Kemal Kilicdaroglu de gouverneurs op te stoppen met het schrappen van evenementen omdat het de vrijheid van de jeugd ingrijpend inperkt. De hashtag #festivalimeDokunma, "kom niet aan mijn festival", wordt veel gebruikt op sociale media. Dit jaar had Serdar Can zes festivals op de planning staan, waarvan er drie niet mochten doorgaan. De financiële schade voor Can is aanzienlijk. Op het terrein van TrakyaFest aan de Marmarazee bij Tekirdag rent hij over het podium om te controleren of de band op tijd klaar is. Dat dit festival wel doorgaat is een wonder, zegt hij. Tot het laatste moment hield hij er rekening mee dat ook dit feest zou worden gecanceld. "Het is totaal onvoorspelbaar geworden", zegt hij. "Daardoor wachten mensen tot het laatste moment met kaartjes kopen. Dat maakt het extra stressvol." Volgens Can zit achter het annuleren van festivals niet alleen een conservatieve, maar ook een politieke agenda. "Dit is een plek waar oppositie komt. Op dit soort festivals treffen mensen gelijkgestemden. Dat wordt van hogerhand niet leuk gevonden." Voordat de bands beginnen, hangen de jongeren rond op de camping. Student Fako had eigenlijk kaartjes voor Zeytinli Fest, het langstlopende festival van Turkije, dat begin augustus werd afgelast. Hij is boos. "Je plant alles, je neemt vrij van je werk om naar een festival te gaan. En dan gaat het opeens niet door." Een andere bezoeker, Tulay, is blij dat ze eindelijk een festival heeft gevonden dat niet werd geannuleerd. "Dit is een plek waar we ons vrij voelen. Dat mogen ze niet van ons afpakken."||https://nos.nl/artikel/2443690-turkse-jongeren-balen-van-geschrapte-festivals-na-verzet-religieuze-groepen
2022-09-07||'Weer beschietingen nabij kerncentrale Zaporizja', ook gevechten in oosten|| De Oekraïense stad Nikopol, vlak bij de kerncentrale Zaporizja, ligt opnieuw onder vuur, meldt de lokale gouverneur. VN-atoomwaakhond IAEA riep gisteren juist op tot een veiligheidszone rond de kerncentrale. Nikopol ligt aan de andere oever van de rivier de Dnepr; de stad kijkt uit op de kerncentrale. Volgens de gouverneur wordt de stad getroffen door Russische rakketten en zwaar geschut. De berichten over de beschietingen zijn nog niet door een onafhankelijke bron geverifieerd. Gisteren publiceerde atoomwaakhond IAEA een rapport naar aanleiding van onderzoek bij de kerncentrale Zaporizja. De delegatie heeft schade geconstateerd, ook dicht bij de reactoren. Zo is er schade aan het gebouw voor kernbrandstof en aan de opslagfaciliteit voor vast radioactief afval. Het IAEA pleit daarom voor een veiligheidszone rond de centrale. De Oekraïense president Zelensky steunt demilitarisering van de omgeving, zei hij gisteravond laat. Een van zijn adviseurs uitte vandaag wel kritiek op het rapport. "Er staat in dat beide kampen moeten onderhandelen, maar niet dat Russische troepen de kerncentrale moeten verlaten". Rusland stelt "aanvullende uitleg" nodig te hebben over het rapport. Buitenlandminister Sergej Lavrov zegt dat vanwege een "aantal problemen" extra informatie is aangevraagd bij de VN-organisatie. Bovendien ontkende de Russische president Poetin vandaag opnieuw dat zijn leger verantwoordelijk is voor beschietingen rond de kerncentrale. Volgens Poetin heeft Rusland geen militair materieel gestationeerd op het terrein. Ondertussen lijkt Oekraïne het tegenoffensief voort te zetten. Een woordvoerder van Russische separatisten zegt dat Oekraïense troepen de door Rusland bezette plaats Balaklia hebben aangevallen. Balaklia ligt in de buurt van de stad Charkov in het oosten van Oekraïne. De aanval wordt overigens niet bevestigd door Kiev. Vanuit het Russische ministerie van Defensie kwam vandaag het bericht dat Russische troepen het plaatsje Kodema, ten noorden van de stad Donetsk, hebben veroverd op Oekraïne. Over de gevechten in het zuiden en oosten is veel onduidelijk. Opvallend genoeg eiste het Oekraïense leger vandaag een reeks aanvallen op Russische luchtmachtbases op de Krim op. In een persbericht, verspreid via staatspersbureau Ukrinform, schrijft commandant Valeri Zaloezjny dat er aanvallen zijn uitgevoerd met rakketten. Tot de reeks behoort ook de aanval op de Russische luchtmachtbasis Saki op 9 augustus. De Oekraïense luchtmacht zei eerder dat zeker negen vliegtuigen waren vernietigd, maar nam geen verantwoordelijkheid. Bij de explosies viel een dode en raakten vijf mensen gewond. Het Russische ministerie van Defensie schreef de explosies op de luchtmachtbasis destijds toe aan het ontploffen van vliegtuigmunitie; het zou nadrukkelijk niet gaan om een aanval.||https://nos.nl/artikel/2443688-weer-beschietingen-nabij-kerncentrale-zaporizja-ook-gevechten-in-oosten
2022-09-07||45 minderjarige asielzoekers opgevangen op vakantiepark in Ulicoten|| 45 minderjarige asielzoekers verhuizen binnenkort vanuit het opvangcentrum in Ter Apel naar recreatiepark Ponderosa, in het Brabantse Ulicoten. Het gaat om kinderen van 15 en 16 jaar die allemaal alleen naar Nederland zijn gereisd. De opvangplekken worden verzorgd door de speciale jeugdbeschermingsorganisatie voor vluchtelingen, Nidos. Een andere jeugdzorgorganisatie, Sterk Huis, zorgt ervoor dat er dag en nacht begeleiding is voor de kinderen. Zo is geregeld dat zij in Breda naar school kunnen en worden er buiten schooltijd activiteiten voor hen georganiseerd. Driekwart van de kinderen komt uit Syrië. De rest bestaat uit verschillende nationaliteiten. Alle kinderen zijn nog maar kort in Nederland en zijn zonder familie in Ter Apel aangekomen, waar zij nu nog zitten. De situatie in Ter Apel is nijpend. Nidos zorgt er daarom voor dat de minderjarige asielzoekers een veilige opvang krijgen. Op het recreatiepark Ponderosa zijn chalets ingericht waar de kinderen de komende weken zullen verblijven. Burgemeester Marjon De Hoon Veelenturf van de gemeente Baarle-Nassau, waar Ulicoten onder valt, vindt het belangrijk dat de kinderen in een veilige omgeving worden opgevangen. "Met de tijdelijke opvang van deze kinderen bieden we de kinderen dat wat ze nu nodig hebben", zegt zij tegen Omroep Brabant.||https://nos.nl/artikel/2443680-45-minderjarige-asielzoekers-opgevangen-op-vakantiepark-in-ulicoten
2022-09-07||Uitslaande brand in congrescentrum Nieuwegein nog niet onder controle|| De brand die vanmiddag uitbrak op het dak van het NBC Congrescentrum in Nieuwegein is nog niet onder controle. Het gaat om een "zeer grote brand" en daarbij komt veel rook vrij. Omwonenden worden daarom opgeroepen om ramen en deuren gesloten te houden. De brand brak vanmiddag rond 14.40 uur uit. Ongeveer 400 mensen die op dat moment aanwezig waren in het pand, moesten direct naar buiten. De brandweer zette zeker 20 voertuigen in om het vuur te bestrijden. Ook werd er een ambulance opgeroepen, voor iemand die rook had ingeademd. Het vuur is lastig te blussen omdat de brand voornamelijk in de spouwmuren en het dak woedt. Bovendien is de rookontwikkeling zo groot dat de brandweer niet van binnenuit kan blussen.  Vanavond is besloten om een kraan in te zetten en de gevelplaten te verwijderen. Hierna zou de brandweer wel in staat moeten zijn om de brand goed te blussen. Dat zal nog wel enige tijd gaan duren, meldt de Veiligheidsregio. Vanwege de rookontwikkeling roept de Veiligheidsregio omwonenden op om ramen en deuren gesloten te houden en waar mogelijk mechanische ventilatie uit te schakelen.  De brand ontstond bij werkzaamheden aan het dak van het NBC Congrescentrum aan de Blokhoeve in Nieuwegein. De dakdekkers hebben zelf de brandweer gebeld, meldt RTV Utrecht.||https://nos.nl/artikel/2443678-uitslaande-brand-in-congrescentrum-nieuwegein-nog-niet-onder-controle
2022-09-07||Streep door rekening emissiearme stalvloeren ook strop voor andere boeren?|| Drie melkveehouders met een emissiearme stal kregen vandaag slecht nieuws van de Raad van State. Die heeft een streep gehaald door hun natuurvergunning omdat niet onomstotelijk vaststaat dat dit type stallen leidt tot minder stikstofemissie. Daarom had volgens De Raad de vergunning nooit verleend mogen worden. Boer Hein van Schooten heeft een emissiearme vloer in zijn stal en baalt van de uitspraak:  Het ging in deze zaak specifiek om twee types emissiearme stalsystemen, maar moeten boeren met een natuurvergunning in andere veesectoren en met andere emissiearme stalsystemen zich nu ook zorgen gaan maken? In beginsel niet, denkt Bart de Haan van advocatenkantoor Dirkzwager. Want deze onherroepelijke vergunningen zijn al afgegeven en blijven in beginsel geldig. Maar helemaal zeker is dat volgens hem niet. In de Wet natuurbescherming staat namelijk een bepaling dat ook een bestaande natuurvergunning moet worden ingetrokken als dat nodig is om te voldoen aan de Habitatrichtlijn die het beschermen van natuurlijke habitats en de wilde flora en fauna tot doel heeft. Universitair docent omgevingsrecht aan de Radboud Universiteit Ralph Frins, beaamt dat. Hij denkt ook dat veehouders met een van de systemen waarop de uitspraak van de Raad van State betrekking had, in problemen kunnen komen. "Als een veehouderij een van de twee stalsystemen heeft waarop de uitspraak is gebaseerd, kan een natuurorganisatie zeggen 'we weten nu dat dat systeem niet deugt dus er zou sprake kunnen zijn van significant negatieve gevolgen op een natura 2000-gebied'." Dan moet Geduputeerde Staten dat onderzoeken en "als het blijkt te kloppen, kan het zomaar zijn dat de vergunning moet worden ingetrokken. Intrekking is echter niet verplicht als Gedeputeerde Staten kunnen aantonen dat in het gebied voldoende andere maatregelen worden getroffen om natuurschade te voorkomen." Voor de boeren over wie de uitspraak van vandaag ging is nog niet alles verloren, denken Frins en De Haan. "Het betekent eigenlijk alleen dat ze deze stal niet kunnen bouwen omdat ze er geen natuurvergunning voor krijgen", zegt De Haan. "Wel kunnen ze het bedrijf voortzetten op de manier zoals het was voor ze de vergunning aanvroegen." Volgens Frins is er wel een probleem als de emissiearme vloer al gelegd is in de stal. "Die moet er dan mogelijk uit worden gesloopt." Maar er zijn volgens Frins ook nog andere mogelijkheden. Zo kan de boer ook een zogenoemde passende beoordeling laten opstellen door een adviesbureau, een wetenschappelijk rapport over de gevolgen van een bepaalde activiteit voor een Natura 2000-gebied. Als daaruit blijkt dat het natuurgebied niet wordt aangetast door het boerenbedrijf kan alsnog een vergunning worden verleend. Daarnaast kan een boer in de stal ook extra beschermende maatregelen nemen waardoor de stikstofuitstoot kan worden teruggebracht. Dat kan bijvoorbeeld door de voersamenstelling aan te passen of door het met mest besmeurde vloeroppervlak door hekken kleiner te maken. "Er zijn dus nog wel wat mogelijkheden", zegt Frins. "Het is zeker niet eenvoudig, maar met deze maatregelen is het mogelijk om de stikstofuitstoot wat omlaag te brengen." Frins denkt dat de uitspraak van vandaag ook gevolgen kan hebben voor andere veesectoren en andere stalsystemen. "Bijvoorbeeld bij luchtwassers in een varkensstal. Als daar dezelfde wetenschappelijke twijfels over zijn, kun je daar vergelijkbare uitspraken van de Raad van State over verwachten." Ook Karin Groenestein, onderzoeker veehouderij en omgeving van Wageningen Universiteit, is bang dat bij andere systemen met emissiearme vloeren ook niet kan worden gezegd dat ammoniak- en stikstofuitstoot vermindert. Bij die vloeren gelden voorwaarden om een optimale werking te garanderen. Boeren moeten er goed mee omgaan. Zo moeten ze vegen op plekken waar de schuif die de poep wegveegt niet komt en op tijd spoelen. Als een boer aan dat soort zaken niet toekomt en er geen controle op is werken ook deze systemen niet. Volgen Groenestein geldt ook voor andere technologische vernieuwingen. "Techniek kan veel oplossen. Maar er moet ook gehandhaafd worden. En de boeren moeten accepteren dat ammoniak echt een probleem is en dat de natuur er baat bij heeft dat de uitstoot wordt verminderd." Nieuwsuur zocht vorige maand al uit hoe goed innovaties op boerderijen werken:||https://nos.nl/artikel/2443677-streep-door-rekening-emissiearme-stalvloeren-ook-strop-voor-andere-boeren
2022-09-07||Kabinet wil 'onbewezen' zorg uit basispakket schrappen, versobering op komst|| Als het aan zorgminister Ernst Kuipers ligt worden bepaalde medische behandelingen geschrapt uit het basispakket met door de zorgverzekeraar vergoede zorg. Het gaat om zorg die wetenschappelijk aantoonbaar niet aan de kwaliteitseisen voldoet of ondoelmatig is. Dit staat in het concept van het Integraal Zorg Akkoord (IZA) dat in handen is van de NOS. Volgens gezondheidseconomen leidt het akkoord onafwendbaar tot een versobering van de ouderenzorg. Het schrappen van de 'onbewezen' zorg is onderdeel van een bredere strategie om de instroom van patiënten te beperken, nu en in de toekomst. Er is immers niet genoeg personeel om de verwachte explosie aan zorgvraag adequaat aan te pakken. Het kabinet wil niet dat in de toekomst nog meer mensen in de zorg gaan werken dan nu het geval is. Voorkomen moet worden dat de zorg als het ware het schaarse personeel steelt van andere sectoren. Daarnaast moet het zorgbudget binnen de perken blijven. Om de hoge werkdruk voor het zorgpersoneel af te bouwen wil het kabinet vooral de vraag naar zorg afremmen. In het akkoord wordt nog niet concreet hoe dat doel moet worden bereikt. Wel is duidelijk dat de digitalisering van zorg verlichting moet brengen. Als fysiek contact tussen zorgverlener en patiënt niet noodzakelijk is gebeurt dat niet meer. Preventie is ook belangrijk. Programma's die helpen voorkomen dat ouderen vallen moeten het aantal bezoeken aan de spoedeisende hulp drastisch verminderen. Nu worden jaarlijks 300.000 keer ouderen opgenomen nadat ze zijn gevallen. Die opnames beslaan de helft van het totaal aantal opnames van ouderen op de SEH. Als het niet lukt om de zorgvraag te beperken, zo staat waarschuwend in het conceptakkoord, bestaat het gevaar dat het mes dieper in het basispakket gaat. Dan gaat het niet alleen om 'zinloze' zorg maar ook om zorg die noodzakelijk en effectief wordt geacht. Meerdere gezondheidseconomen denken dat er harde besluiten zullen vallen over welke zorg in de toekomst nog beschikbaar blijft. "Met de ideeën van het zorgakkoord kun je harde keuzes in het aanbod van medisch-specialistische zorg wellicht voorkomen. Maar als je het hebt over langdurige zorg, met name voor de ouderen, dan ontkom je niet aan harde keuzes", zegt Xander Koolman, gezondheidseconoom verbonden aan de Vrije Universiteit. Volgens Koolman zullen zorginstellingen pijnlijke keuzes moeten maken. "Dus discussies of mensen die niet incontinent zijn maar vanwege personeelskrapte wél noodgedwongen een 24-uurs luier moeten dragen, kunnen weer terugkomen." "Om überhaupt nog langdurige zorg aan ouderen te kunnen leveren kan het zijn dat we de kwaliteit van zorg bewust moeten gaan verlagen", vult Jochen Mierau aan. Hij is hoogleraar economie van volksgezondheid in Groningen. "In plaats van uitmuntende zorg voor één persoon wordt dan redelijk goede zorg voor twee personen mogelijk. Door lagere kwaliteitseisen wordt zorg minder arbeidsintensief en dat scheelt weer personeel waardoor je meer mensen kunt helpen." Koolman beseft dat de waarschijnlijke versobering van de zorg een onaangename boodschap is. "Maar de burger moet wel bewust worden van dit toekomstbeeld. Een land geeft het geld aan de zorg uit dat het kan missen en niet wat de bevolking eigenlijk nodig heeft." De afgelopen veertig jaar kon Nederland zich, dankzij de geboortegolf vlak na de Tweede Wereldoorlog, veel veroorloven dankzij een jonge en productieve bevolking. Nu de babyboomers ouder en kwetsbaarder worden stijgen de zorgkosten razendsnel, terwijl het werkzame deel van de samenleving kleiner wordt. "Niet alles kan meer", zegt Mierau. "Het is belangrijk dat niet alleen de politiek gaat nadenken over welke zorg nog vergoed wordt, maar wij als maatschappij ook een principiële discussie voeren over welke zorg wij nog essentieel vinden."||https://nos.nl/artikel/2443673-kabinet-wil-onbewezen-zorg-uit-basispakket-schrappen-versobering-op-komst
2022-09-07||Kamer steunt belastingwet die voordelig lenen uit eigen bv of nv inperkt|| Per 1 januari 2023 wordt het voor ondernemers met een vennootschap, dat wil zeggen een bv of een nv, lastiger om goedkoop grote bedragen te lenen van hun onderneming voor privédoeleinden. Een meerderheid van de Tweede Kamer steunt een voorstel van het kabinet hierover. Dat bleek tijdens een Kamerdebat over de 'Wet excessief lenen bij eigen vennootschap'. In de wet is bepaald dat over leningen boven de 700.000 euro belasting betaald moet worden. Bedragen daarboven worden als excessief, ofwel buitensporig en onaanvaardbaar, gezien. Het wetsvoorstel is een compromis, voortgekomen uit de onderhandelingen tussen VVD, D66, CDA en ChristenUnie over het regeerakkoord. Doelstelling is de belasting voor alle ondernemers gelijk te trekken. Belangrijke uitzondering in de wet is lenen voor een eigen huis, dat blijft voor deze ondernemers ook voor bedragen boven de 7 ton mogelijk. De linkse oppositiepartijen GroenLinks, PvdA en SP hebben kritiek op het compromis. In het oorspronkelijke wetsvoorstel van het vorige kabinet stond dat lenen voor hypotheken ook onder de wet zou vallen, en dus onaantrekkelijker zou worden voor deze ondernemers. "Waarom zouden deze ondernemers niet net als de rest van de mensen naar een hypotheker kunnen?" vraagt SP-Kamerlid Alkaya zich af. Hij begrijpt niet dat er voor een kleine groep burgers een uitzondering wordt gemaakt. PvdA en GroenLinks willen het liefst dat de leningen helemaal niet meer mogelijk zijn. GroenLinks-Kamerlid Maatoug noemt de wet een cadeautje voor een beperkte groep Nederlanders. De VVD is blij dat het wetsvoorstel is aangepast in het voordeel van kleinere ondernemers. De partij staat wel achter de gedachte dat lenen uit de eigen bv moet worden ontmoedigd. "En ondernemers hebben zich hier op kunnen voorbereiden", zegt Kamerlid Idzinga. "Dat kunnen we zien aan de afname van deze leningen." D66-Kamerlid Romke de Jong: "Ik ben zelf ondernemer, en ik kan zeggen dat er niet veel meer zakelijke redenen zijn om uit de eigen bv te lenen dan het belastingvoordeel. Dus goed dat we dit aanpakken." Ook het CDA staat achter de doelstelling om het belastingsysteem eerlijker te maken.||https://nos.nl/artikel/2443671-kamer-steunt-belastingwet-die-voordelig-lenen-uit-eigen-bv-of-nv-inperkt
2022-09-07||Noordoostpolder protesteerde niet tegen komst aanmeldcentrum Bant|| De gemeente Noordoostpolder heeft in de aanloop naar de bekendmaking van de plannen voor een nieuw aanmeldcentrum in Bant nooit geprotesteerd tegen de komst van zo'n centrum. Pas nadat staatssecretaris Van der Burg het voornemen begin juli bekendmaakte, sprak burgemeester De Groot van een "onwenselijke ontwikkeling". Dat is opvallend, omdat burgemeester, wethouders en fractieleiders in de gemeenteraad het plan al eind april in vertrouwen kregen voorgelegd. Uit documenten die de NOS van de gemeente kreeg na een beroep op de Wet open overheid blijkt dat die informatie afkomstig was van commissaris van de koning Verbeek, die op het idee voor een extra centrum was gekomen. De komst van het aanmeldcentrum ligt in Bant gevoelig omdat vlakbij de nieuwe locatie al het grote asielzoekerscentrum Luttelgeest ligt, met zo'n duizend plaatsen. Vanavond spreken Provinciale Staten van Flevoland over het centrum en is er een bewonersinformatieavond in Bant. Een reconstructie. Burgemeester De Groot van Noordoostpolder schrijft in een memo van 28 april dat de fractievoorzitters drie dagen eerder door Verbeek vertrouwelijk zijn ingelicht over de plannen. Verbeek had bedacht dat met het uitkopen van een veehouder in Bant twee vliegen in klap werden geslagen: er kwam stikstofruimte vrij en op de locatie kon het COA een opvangcentrum bouwen. Op dat moment gaat het nog niet over een aanmeldcentrum, maar over een locatie waar 200 tot 300 asielzoekers vanuit het aanmeldcentrum in Ter Apel drie tot tien dagen onderdak moeten krijgen. Uit de documenten blijkt dat De Groot kort daarna de fractievoorzitters en wethouders bij elkaar roept om het standpunt van de gemeente hierover te bepalen. Daarbij worden drie mogelijke reacties voorgelegd: positief, voorwaardelijk tegen of principieel tegen. Bij iedere reactie zet de burgemeester de voor- en nadelen op een rij. Probleem bij principieel verzet is onder meer dat "een houding die niet als coöperatief wordt bestempeld" kan leiden tot ongunstige gevolgen op andere gebieden.  Welk scenario wordt gekozen is niet bekend en blijkt ook niet uit de stukken. Wel is duidelijk dat de burgemeester op 17 mei overlegt met staatssecretaris Van der Burg en een COA-directeur. "Daarbij werd aangegeven dat het in feite een soort kantoorfunctie wordt voor de groep die door een screeningsprocedure moet en daarna over het land wordt verspreid", staat in een volgend memo. Er wordt afgesproken dat Rijk en COA meer informatie zullen aanleveren. Die komt op 30 mei als het ministerie een powerpoint-presentatie opstuurt. Daaruit blijkt dat het niet langer over een opvangplek maar over een aanmeldcentrum. Dat moet uitgroeien tot een Gemeenschappelijke Vreemdelingen Locatie (GVL), een plek waarbij het totale asiel- en eventuele vertrekproces door asielzoekers wordt doorlopen. Dat schiet de burgemeester in het verkeerde keelgat. Op 1 juni schrijft hij aan de staatssecretaris, de commissaris van de koning en het COA dat hij onaangenaam verrast is door de presentatie, "omdat de inhoud veel meer omvat dan tot nu toe in gesprekken is uitgewisseld". De burgemeester stelt 21 vragen, onder andere over de langetermijnplannen, welke ruimte de gemeente nog heeft en welke wettelijke grondslag er is voor een besluit. Op 13 juni hebben college en fractievoorzitters nog steeds geen standpunt ingenomen. Een hoge ambtenaar adviseert haast te maken en het standpunt kenbaar te maken aan de staatssecretaris. Onduidelijk is opnieuw of dat ook gebeurt. In een memo van 22 juni - vermoedelijk van dezelfde ambtenaar - wordt gemeld dat er een gesprek is geweest met bestuursvoorzitter Milo Schoenmaker van het COA. Die bevestigt dat het gaat om huisvesting voor 250 tot 300 asielzoekers "aan de voorkant van de procedure, die gescreend dienen te worden of ze het reguliere asieltraject ingaan. Daar is ongeveer tien dagen mee gemoeid". De ambtenaar wijst erop dat zo'n procedure in de praktijk 20 tot 25 dagen duurt. Hij dringt aan op een reactie van het gemeentebestuur en wijst erop dat "de kans bestaat dat de plannen uitlekken en de inwoners zich gaan laten gelden". Op 6 juli ontvangt de gemeente het formele verzoek van het COA om een aanmeldcentrum te vestigen en stuurt Van der Burg zijn brief naar de Tweede Kamer. Burgemeester De Groot spreekt van "een onwenselijke ontwikkeling". Volgens een woordvoerder van de gemeente gebeurde dat pas zo laat omdat er voor die tijd "vooral vragen en antwoorden heen en weer werden gestuurd" tussen de betrokken partijen en het formele verzoek er nog niet was.||https://nos.nl/artikel/2443670-noordoostpolder-protesteerde-niet-tegen-komst-aanmeldcentrum-bant
2022-09-07||Europese Commissie wil met ingrijpende plannen de energiecrisis aanpakken|| De Europese Commissie wil met een reeks ingrijpende voorstellen de crisis op de gas- en elektriciteitsmarkt beteugelen. De maatregelen moeten de vraag naar energie in de Europese Unie verminderen en huishoudens en bedrijven compenseren voor de "astronomische" energierekeningen, zegt Commissievoorzitter Ursula von der Leyen. De Commissie wil onder meer dat er een maximumprijs komt voor duurzame elektriciteit die bijvoorbeeld via wind of zon wordt opgewekt. De producenten van deze stroom maken vaak weinig kosten, maar ze profiteren wel van de huidige hoge energieprijs. Volgens persbureau Reuters bepleit de Commissie voor deze bedrijven een "inkomstenplafond" van 200 euro per megawattuur (MWh) elektriciteit. Het geld dat daarmee vrijkomt, moet worden besteed aan kwetsbare huishoudens en bedrijven. Bedrijven in de olie-, gas- en kolensector moeten als het aan de Europese Commissie ligt bovendien een "solidariteitsbijdrage" betalen. Omdat de energieprijzen nu zo hoog zijn, maken zij volgens de Commissie "buitengewoon grote winsten". De energieprijzen zijn hard gestegen door onder meer de oorlog in Oekraïne en de beperkte aanvoer van Russisch gas. Verder doet de Europese Commissie voorstellen om EU-lidstaten minder elektriciteit te laten verbruiken, met name tijdens piekuren. "We zullen zeer nauw samenwerken met de lidstaten om dit te bereiken", zei Von der Leyen in een persconferentie. Reuters schrijft dat de landen hun verbruik iedere maand met 10 procent moeten verminderen in vergelijking met dezelfde periode in de afgelopen vijf jaar. De Europese Commissie bepleit verder ook een prijsplafond op Russisch gas, herhaalde Von der Leyen vandaag. "Het doel is heel duidelijk", zei ze. "We moeten snijden in de inkomsten van Rusland, die Poetin gebruikt om zijn gruwelijke oorlog in Oekraïne te financieren." Het is nog niet zeker of het prijsplafond er daadwerkelijk komt, want de EU-lidstaten zitten op dat punt vooralsnog niet op één lijn. Zo stond Nederland huiverig tegenover zo'n maatregel, hoewel premier Rutte eerder zei er "met een frisse blik" naar te kijken. Maar inmiddels is duidelijk dat Nederland een maximumprijs voor Russisch gas toch steunt. Hoewel Den Haag in het algemeen geen voorstander is van prijsplafonds, is volgens bronnen inmiddels duidelijk dat Rusland geen betrouwbare handelspartner is en dat daarom voor Russisch gas een uitzondering wordt gemaakt. De maatregel wordt dan beschouwd als sanctie aan het adres van president Poetin. Verder is Nederland voorstander van een verplichte gasreductie van 15 procent die de Commissie voorstelt. Eind juli gingen de energieministers van de EU-lidstaten er al mee akkoord vrijwillig 15 procent minder gas te verbruiken. Nederland haalde dat doel eerder dit jaar overigens al: vorige week werd bekend dat hier in de eerste zes maanden van 2022 een kwart minder aardgas was verbruikt dan een jaar geleden. De Russische president Poetin heeft al op de voorstellen gereageerd. Hij noemt een prijsplafond "dom" en dreigt de toevoer van Russisch gas volledig stop te zetten als de Europese plannen doorgaan. De voorstellen van de Commissie worden vrijdag besproken door de Europese ministers van Energie. Als zij akkoord gaan, moet de Commissie de plannen omzetten in wetsvoorstellen.||https://nos.nl/artikel/2443668-europese-commissie-wil-met-ingrijpende-plannen-de-energiecrisis-aanpakken
2022-09-07||Onderzoekers: chimpansees 'bellen' door te drummen op boomwortels|| Chimpansees trommelen op boomstronken om op afstand met elkaar te communiceren. Dat ontdekten onderzoekers die chimpansees bestudeerden in het regenwoud in Oeganda. De apen gebruiken hiervoor hun handen en voeten. Door hard op de boomwortels te slaan, is het geluid tot ver in het oerwoud te horen. Zo kunnen chimpansees tot op een kilometer afstand met elkaar communiceren. Elke chimpansee heeft zijn eigen kenmerkende manier van trommelen, schrijven de wetenschappers in het wetenschappelijke vakblad Animal Behaviour, waardoor de andere chimpansees kunnen horen wie er contact zoekt. Onderzoekers hebben beelden van de 'bellende' chimpansees gemaakt:  Er zijn bijvoorbeeld verschillen in ritmes hoorbaar en de apen combineren het getrommel met verschillende stemgeluiden. De chimpansees gebruiken het trommelen ook om door te geven wie waar is en wat ze aan het doen zijn. Primatoloog Frans de Waal is niet verbaasd door de ontdekking. "Dit was informeel wel bekend, goed dat het nu geanalyseerd is", zegt hij. Volgens hem zijn er meer dieren die op soortgelijke wijze hun eigen manieren van communiceren hebben ontwikkeld. "Vergelijk het met dolfijnen die hun eigen manier van fluiten hebben, de zogeheten signature whistles. Zij kunnen daarmee aan elkaar laten weten wie ze zijn." De wetenschappers ontdekten dat de apen hun eigen karakteristieke ritme lijken te gebruiken als ze op pad zijn. De chimpansees uit het onderzoek kozen er niet altijd voor om herkenbaar te communiceren. "Als je aan het opscheppen bent tegen anderen, wil je misschien niet dat een grote alfaman dit hoort," zegt dr. Catherine Hobaiter, een van de onderzoekers, tegenover de BBC over een mogelijke verklaring voor dat gedrag. Dat chimpansees op afstand met elkaar kunnen 'bellen', helpt onderzoekers verder in het begrijpen van het gedrag van chimpansees. Zo viel het ze eerder al op dat de dieren elkaar wel groeten, maar niet afscheid lijken te nemen als ze uiteen gaan. "De chimpansees hoeven misschien geen afscheid te nemen, omdat ze in staat zijn om contact te houden zolang ze weg zijn," zegt Hobaiter.||https://nos.nl/artikel/2443666-onderzoekers-chimpansees-bellen-door-te-drummen-op-boomwortels
2022-09-07||Drie Nederlanders opgepakt voor brandbom bij fruitimporteur in Antwerpen|| De Rotterdamse politie heeft drie Nederlanders opgepakt voor een ontploffing van vanochtend vroeg in Antwerpen. Ze worden verdacht van betrokkenheid bij een aanval met een brandbom bij een fruitimporteur. Het gaat om een 19-jarige man uit Zoetermeer en twee mannen van 21 en 22 uit Den Haag. De VRT schrijft dat niemand gewond raakte, maar de voordeur van het gebouw raakte wel beschadigd. Het drietal wordt nu verhoord. De Rotterdamse politie kon de mannen aanhouden doordat de Belgische politie het kenteken van een verdachte auto had doorgegeven. Het Belgische Openbaar Ministerie leidt het onderzoek. Waarschijnlijk wordt er om overlevering van de drie verdachten gevraagd. In Antwerpen is het al een tijd onrustig en worden ook regelmatig Nederlanders opgepakt. Zo werden afgelopen vrijdag nog drie inzittenden van een auto met een Nederlands kenteken aangehouden. Ze hadden mogelijk een alarmpistool of een vuurwapen bij zich, meldden Belgische media. De auto werd tegengehouden in de Deken De Winterstraat, waar onlangs drie aanslagen zijn gepleegd. Eind vorige maand werden in Antwerpen vier Nederlandse mannen aangehouden met brandbommen en een vuurwapen in hun auto. Een dag later werden nog eens vijf gewapende mannen opgepakt in de buurt van de Deken De Winterstraat. Vorige maand werd de buurt rond het centraal station in Antwerpen opgeschrikt door een schietpartij. Een paar dagen later was het weer raak in andere wijken. De Belgische autoriteiten spraken toen van 'narcoterrorisme'. Al eerder deze zomer werden in de havenstad gevels beschoten, brandbommen tegen panden gegooid en handgranaten neergelegd. Volgens de Vlaamse misdaadverslaggever Joris Van der Aa van de Gazet krijgen de Antwerpse autoriteiten er moeilijk grip op. "Sinds het begin van de zomer zijn er bijna dagelijks incidenten geweest", zegt de journalist. Hij ziet een duidelijke link met cocaïne, die via de Antwerpse haven wordt ingevoerd.||https://nos.nl/artikel/2443664-drie-nederlanders-opgepakt-voor-brandbom-bij-fruitimporteur-in-antwerpen
2022-09-07||NAM-onderzoeker: '20 miljard kuub gas winnen uit Groningen kan, maar is risico'|| Het is technisch mogelijk om komend gasjaar 20 tot 25 miljard kuub gas in Groningen te winnen, maar dat heeft meteen gevolgen voor het aantal aardbevingen en de heftigheid ervan in het gaswinningsgebied. Nog eens 600 tot 1000 panden in Groningen zullen dan niet meer veilig genoeg zijn. Dat zei hoofd onderzoek bij gaswinningsbedrijf NAM Jan van Elk vanochtend tegen de parlementaire enquêtecommissie aardgaswinning Groningen. Voor dit gasjaar, dat afloopt op 30 september, was een productieplafond van 4,5 miljard kuub gas afgesproken. Staatssecretaris Vijlbrief, verantwoordelijk voor de gaswinning in Groningen, moet nog een definitief besluit nemen over de winning volgend jaar. Maar vooralsnog staat hij maximaal 2,7 miljard kuub gas toe, ondanks druk uit binnen- en buitenland om dat te verhogen. Die 2,7 miljard kuub is nodig om de nog opengebleven putten operationeel te houden, 'op de waakvlam'. En dat is weer nodig om meer gas te kunnen winnen als dat onverhoopt nodig is, bijvoorbeeld omdat ziekenhuizen niet kunnen worden verwarmd. Van Elk rekende de commissie vanochtend voor dat kleine extra productievolumes geen grote invloed hebben op de seismiciteit (het aantal en de heftigheid van de aardbevingen). Maar bij een forse verhoging is dat anders. Volgens Van Elk kan er uit het Groningenveld nog tussen de 20 en 25 miljard kuub gas per jaar geproduceerd worden. Veel locaties zijn al afgebroken en in meerdere putten zit cement. "Daar is het afgelopen." De verhoging van de productie heeft dus tot gevolg dat er direct meer huizen versterkt moeten worden. Het gaat in totaal, schat de Nationaal Coördinator Groningen, nu al om ongeveer 13.000 woningen. Sinds de start van de versterkingsoperatie zijn er zo'n 2500 woningen aangepakt, waarvan ongeveer 650 in het afgelopen jaar. De hoofdonderzoeker van de NAM schetste hoe sinds 2013 het vertrouwen in het gaswinningsbedrijf achteruit denderde. De verhoogde productie na de aardbeving in Huizinge in 2012 leidde tot een 'erosie van vertrouwen', aldus Van Elk. Na de beving in Huizinge is de NAM zelf onderzoek gaan doen naar de effecten van minder winning. Uit dat onderzoek kwam dat bevingen bij een tragere productie later plaats zouden vinden. "Dat had ons meer ruimte gegeven om meer onderzoek te doen". Dat dat niet gebeurde lag niet uitsluitend aan de NAM, meent Van Elk. "Op dat moment wilde de NAM het veld leeg produceren, dat stond niet ter discussie. Maar die keuze lag primair niet bij de NAM maar bij de verkoper van het Groningse gas Gasterra en voormalig minister Henk Kamp." Hij noemde de NAM te passief op dat moment. "De NAM had meteen de productie moeten verlagen om te laten zien dat we het serieus namen".||https://nos.nl/artikel/2443663-nam-onderzoeker-20-miljard-kuub-gas-winnen-uit-groningen-kan-maar-is-risico
2022-09-07||NS laat helemaal geen treinen rijden als regiostakingen doorgaan || Als de aangekondigde regionale stakingen op het spoor doorgaan, laat NS op die dagen helemaal geen treinen rijden. Volgens de NS is er geen mogelijkheid om op een verantwoorde, betrouwbare en veilige manier een dienstregeling te rijden. De NS kiest er daarom voor om dan alle treinen te schrappen. De regionale stakingen zijn aangekondigd voor komende vrijdag 9 september, dinsdag 13 september en donderdag 15 september. De aankondiging van de NS komt kort nadat de vakbonden hadden laten weten dat ze weer met NS gaan onderhandelen over een nieuwe cao. De vakbonden zeiden daarbij dat de stakingen "vooralsnog" wel doorgaan. Op tafel ligt een nieuw bod waarmee de NS gisteren kwam. Daarin staat onder meer dat de salarissen per 1 juli met 5 procent omhoog gaan en er een eenmalige uitkering komt. Per 1 januari zou daar nog 2,5 procent bij komen. Ook wil de directie "afspraken maken hoe om te gaan met de onzekerheid van de inflatieontwikkeling". De vakbonden organiseerden de afgelopen weken al een reeks van vijf estafettestakingen, waarbij steeds in een andere regio het werk werd neergelegd. Op de dag dat er in de regio Midden werd gestaakt reden er in het hele land geen treinen. Op de andere dagen was er buiten de regio waar werd gestaakt wel treinverkeer.  De NS zegt dat het actiegebied van de regiostakingen nu groter is. Verder is er gekeken naar de ervaringen van de vorige stakingsdagen. Op basis daarvan is nu besloten om op stakingsdagen geen enkele trein te laten rijden.  Het CNV liet weten positief te zijn over het nieuwe bod. "NS heeft een belangrijke stap gezet. We zien mogelijkheden om eruit te komen", zegt onderhandelaar Jerry Piqué. "Tegelijkertijd willen we niet te vroeg juichen. We zijn er nog niet, er is nog geen akkoord." In een brief aan de vakbonden erkende NS dat het bedrijf te laat heeft gereageerd op de krappe arbeidsmarkt, waardoor de werkdruk fors is gestegen. "Met alle gevolgen van dien: instabiele roosters, onvoldoende ruimte om vrij te kunnen nemen en uitval", schreef personeelsdirecteur Richard Greve. Hij stelde ook dat de focus op prestaties en financiën heeft geleid tot verzakelijking. "NS is voor sommigen daarom niet meer 'hun' NS". "Het is een belangrijk signaal dat NS erkent dat de werkdruk in het bedrijf nu veel te hoog is", zegt CNV-onderhandelaar Piqué. "NS ziet in dat er echt wat moet gebeuren aan de roosters; de balans tussen werk en privé is voor veel werknemers volkomen uit het lood geslagen. NS geeft daarnaast ook toe dat het bedrijf te zakelijk is geworden en dat de focus te veel op het geld en de planning lag. Dat is voor de mensen belangrijk om te horen." De vakbonden hebben nog wel vragen over de afspraken die NS wil maken over de inflatie. "Maar voor dit moment hopen we erop dat we eruit kunnen komen. Hoe eerder hoe beter, ook voor al die reizigers die onzekerheid zitten", zegt Piqué van CNV.||https://nos.nl/artikel/2443656-ns-laat-helemaal-geen-treinen-rijden-als-regiostakingen-doorgaan
2022-09-07||Doorbraak in zaak van in 2006 gevonden dode baby: vermoedelijke moeder aangehouden || De politie heeft de vermoedelijke moeder van de dode baby uit Doetinchem aangehouden. Ze wordt verdacht van betrokkenheid bij zijn dood en het achterlaten van zijn lichaam. Het lichaam van het pasgeboren jongetje werd in januari 2006 gevonden in een vijver. Omroep Gelderland schrijft dat het DNA-onderzoek nog loopt, maar dat er binnen enkele dagen meer zekerheid is of de gearresteerde vrouw de moeder van het jongetje is. Ook laat de politie weten dat binnen de politie de betrokkenheid bij dit onderzoek enorm was: Het kindje werd door spelende kinderen gevonden in een vijver. Het lichaam was vastgevroren in het ijs. De baby bleek met geweld om het leven te zijn gebracht. De kinderen die de baby vonden, gaven hem de naam Sem Vijverberg. Ondanks een groot onderzoek werd er nooit iemand aangehouden. Het dna-materiaal van de baby leverde geen match op in de databank van de politie. De politie begon een cold case-onderzoek, waarbij vorig jaar voetbalclub De Graafschap werd ingezet om aandacht te krijgen voor de zaak. Daarnaast werd geflyerd in de buurt waar het kindje werd gevonden en kwam de zaak in Opsporing Verzocht. Die aandacht leverde zo'n tachtig tips op. Eén van die tips leidde tot de aanhouding van de vrouw. De politie vermoedt dat ze de moeder van het kindje is. De vrouw woonde in 2006 in Doetinchem. Meer informatie wil de politie nu nog niet geven.||https://nos.nl/artikel/2443655-doorbraak-in-zaak-van-in-2006-gevonden-dode-baby-vermoedelijke-moeder-aangehouden
2022-09-07||Kabinet: boeren moeten met zekerheid innovaties kunnen inzetten|| Het kabinet wil dat boeren met zekerheid investeringen in innovaties kunnen blijven inzetten als een van de opties om stikstof te reduceren. De Raad van State haalde vandaag een streep door natuurvergunningen van drie veehouders met een emissiearme stal. Volgens de uitspraak staat niet vast dat dit type stallen tot minder stikstofemissie leidt. In een reactie erkennen de ministers Schouten van Landbouw en Van der Wal voor Stikstof dat de uitspraak boeren raakt die met stalinnovaties aan de slag willen in het landelijk gebied. Maar ze denken dat innovatieve oplossingen een belangrijke bijdrage kunnen leveren aan de transitie in de landbouw. "We bestuderen de uitspraak, onderzoeken de gevolgen en komen met voorstellen om de vergunningverlening robuuster te maken", schrijven de ministers op Twitter. Schouten en Van der Wal benadrukken dat het voor boeren en natuur belangrijk is dat innovaties het juiste resultaat opleveren: "Daarmee moeten we voortvarend aan de slag." Organisaties reageren wisselend op de uitspraak van de Raad van State. Milieuorganisaties zijn blij, boerenorganisaties reageren teleurgesteld. LTO Nederland zegt dat de boeren door de uitspraak "verder in onzekerheid" raken. De land- en tuinbouworganisatie spreekt van een teleurstellende uitspraak. Wel ziet LTO als lichtpuntje dat de Raad van State "de rol van innovatie bij de verduurzaming terecht niet ter discussie" stelt. Johan Vollenbroek, de voorzitter van milieuorganisatie MOB, gelooft niet in de emissiearme stal, waarin urine en mest moeten worden gescheiden om de ontwikkeling van ammoniak te voorkomen. Hij heeft het over "tovervloeren" en ziet in de uitspraak van de Raad van State zijn gelijk bevestigd. De innovaties waarmee de veehouderij het stikstofprobleem wil oplossen, werken volgens hem niet. "Minder vee helpt wel", schrijft Vollenbroek in een eerste reactie op Twitter. Actiegroep Agractie wil dat de overheid snel de wetgeving aanpast. "Het is van groot maatschappelijk belang dat de overheid garant staat dat door dezelfde overheid goedgekeurde en zelfs vereiste systemen juridisch hard zijn en stand houden voor de rechter", meldt de organisatie in een verklaring. "Het kan niet zo zijn dat boeren en andere ondernemers in problemen komen door het opnieuw falen van de overheid." De boerenactiegroep zegt dat de boeren hebben geïnvesteerd in deze vloeren, die minimaal 20 jaar mee zouden moeten gaan. "Wij dringen er met klem op aan de wetgeving dusdanig aan te passen dat vergunningen op wettelijke grondslagen verleend niet nadien alsnog aanvechtbaar zijn." Volgens Greenpeace is de uitspraak "baanbrekend". "Nu ook de hoogste rechter een streep heeft gezet door vergunningen voor twee soorten 'tovervloeren' zal Den Haag haar heilige vertrouwen in technische innovatie naar de prullenbak moeten verwijzen", zegt landbouwexpert Hilde Anna de Vries van de organisatie. "Het is de allerhoogste tijd dat het kabinet aan de slag gaat met structurele maatregelen waarvan we wél met zekerheid kunnen zeggen dat ze helpen om de natuurcrisis te keren: een omslag naar ecologische landbouw met drastisch minder dieren", aldus Greenpeace.||https://nos.nl/artikel/2443642-kabinet-boeren-moeten-met-zekerheid-innovaties-kunnen-inzetten
2022-09-07||Andere werkwijze forensisch instituut door sterke toename aantal explosies|| Door de sterke toename van het aantal aanslagen met explosieven heeft het Nederlands Forensisch Instituut (NFI) de werkwijze aangepast. In augustus waren er 14 aanslagen met explosieven, bijna vijf keer zoveel als normaal in een maand. De verwachting is dat het aantal onderzoeksaanvragen bij het NFI de komende tijd hoog zal blijven. Vanwege de grote toename van zulke incidenten focussen de onderzoekers van het NFI zich nu op de tests die de politie kunnen helpen bij het opsporen van verdachten. De resultaten daarvan worden snel aan de politie gegeven. Pas wanneer de aanslag leidt tot een rechtszaak komt het NFI met een volledig afgerond deskundigenrapport, op basis van alle gangbare onderzoeken. Met deze aanpassing kan het NFI de vele explosies in deze periode nog goed opvangen, laat het instituut weten. Het investeert sinds vorig jaar nog meer in het opleiden van explosievendeskundigen en laboratoriummedewerkers, omdat er ook in de afgelopen jaren al sprake was van een toename van het aantal explosies. Mocht het aantal explosies de komende tijd verder toenemen, dan kunnen sommige taken van het instituut worden uitbesteed.||https://nos.nl/artikel/2443639-andere-werkwijze-forensisch-instituut-door-sterke-toename-aantal-explosies
2022-09-07||Studenten vernederd met urine en braaksel bij ontgroening Maastricht|| Maastricht University trekt de bestuursbeurzen en subsidie van studentenverenging Tragos voorlopig in naar aanleiding van een uit de hand gelopen ontgroening. Een ouder zegt tegen de universiteit dat studenten onder andere zijn vernederd met urine en braaksel. De studentenvereniging stelt dat "enkele leden" zich hebben misdragen en heeft maatregelen getroffen. "Uit gesprekken met het bestuur van de vereniging na een melding aan de universiteit, blijkt dat zich tijdens de kennismakingstijd zaken hebben voorgedaan die voor de universiteit volstrekt onacceptabel zijn en waarmee bepalingen uit de geldende gedragscode zijn overtreden", aldus de Maastricht University. De ontgroening bij Tragos was van 2 tot 5 september. Studenten zouden met urine zijn bekogeld. Daarnaast zouden mannelijke aspirant-leden zijn gedwongen om bier met sardientjes, prei en knoflook te drinken. Studenten moesten daardoor overgeven. Omdat de aspirant-leden dicht bij elkaar op pallets zaten, braakten ze over elkaar heen, zeggen studenten tegen L1. Ook waren er volgens de omroep klachten over vrouwonvriendelijk en racistisch gedrag bij de ontgroening. De website van Tragos ging korte tijd uit de lucht. Inmiddels staat er een verklaring over de gebeurtenissen op de site. De vereniging zou 175 aanmeldingen hebben gekregen voor de introductie, veertig aspirant-leden zouden volgens de omroep zijn afgehaakt tijdens de ontgroening afgelopen weekend. De studentenvereniging laat in een schriftelijke verklaring weten dat enkele leden die zich hebben misdragen naar huis zijn gestuurd en geen toegang meer hebben tot de sociëteit. Ook zijn acht leden geschorst. De kroeg van de vereniging blijft voorlopig gesloten. "M.S.V. Tragos is zich kapot geschrokken van het gedrag van enkele leden tijdens de aangelegenheid van afgelopen zaterdag. Juist vanwege eerdere misdragingen bij andere verenigingen heeft het bestuur aan het begin van de avond de aanwezigen op het hart gedrukt om de regels en normen en waarden binnen de maatschappij te respecteren." "Tijdens het stilleggen van de avond zijn alle aanwezigen nogmaals aangesproken op hun gedrag. Hierop zijn later mensen naar huis gestuurd. Dit had nooit mogen gebeuren en wij zullen er alles aan doen om herhaling te voorkomen." De opgelegde sancties zijn tot nader order van kracht. Wanneer Tragos kan aantonen dat de cultuur is verbeterd, zal de universiteit overwegen de strafmaatregelen terug te draaien.||https://nos.nl/artikel/2443638-studenten-vernederd-met-urine-en-braaksel-bij-ontgroening-maastricht
2022-09-07||Mbo-school Barneveld getroffen door vogelgriep|| Mbo-school Aeres in Barneveld is getroffen door vogelgriep. Op de onderwijsinstelling worden meerdere opleidingen dierenverzorging aangeboden. 1200 dieren worden geruimd, meldt Omroep Gelderland. Directeur van de onderwijsinstelling, Gertwim de Haas, zegt dat er al langer voor werd gevreesd. De school ligt in het hart van de pluimveesector, een gebied dat al bijna een jaar lang geteisterd wordt door vogelgriep. "Afgelopen vrijdag waren er signalen dat enkele watervogels ziek waren. Die schijnen er extra vatbaar voor te zijn. Aan het einde van de dag was er al een vogel gestorven. We hebben toen monsters naar Lelystad gestuurd", zegt De Haas tegen de omroep. De Nederlandse Voedsel- en Waren Autoriteit kwam gisteren naar de school toe en stelde de uitbraak officieel vast. Toen zijn de eerste vogels al preventief geruimd, met uitzondering van de tropische vogels. In totaal worden 1200 dieren geruimd. Directeur De Haas noemt dat "zeer triest". De komende maanden kan er op de school mogelijk niet met pluimvee of gevogelte worden gewerkt en dat heeft gevolgen voor de studenten. "Hopelijk kunnen we na een maand of twee met wat proefdieren beginnen", zegt De Haas. "Daarna moeten we het weer opbouwen met kweekvogels." Op de opleidingen die de Barneveldse school aanbiedt, wordt ook met andere dieren gewerkt, zoals kamelen, alpaca's en knaagdieren. Dat kan gewoon doorgaan. "Er blijven veel dieren over, maar praktijklessen rondom pluimvee en watervogels kunnen we voorlopig niet geven. En het schooljaar is net begonnen."||https://nos.nl/artikel/2443634-mbo-school-barneveld-getroffen-door-vogelgriep
2022-09-07||Raad van State haalt streep door vergunning emissiearme melkveestallen|| De Raad van State heeft een streep gehaald door natuurvergunningen van drie veehouders met een emissiearme stal. De uitspraak gaat over twee typen emissiearme stallen in de melkveesector en niet over andere emissiearme stalsystemen in deze sector of de pluimvee- en varkenssector. Toch zegt de Raad zelf dat er mogelijk een precedentwerking is, want er lopen veel procedures over deze stallen en op het spel staat het principe ervan. 1 op de 5 melkveehouders heeft een emissiearme stal. De Raad stelt dat niet onomstotelijk vaststaat dat dit type stallen tot minder stikstofemissie leidt, en vindt om die reden dat er geen vergunning voor had mogen verleend. In emissiearme stalvloeren stroomt de urine van de dieren door een sleuf naar een kelder. De poep blijft op de vloer achter en wordt geregeld weggeboend. Omdat de urine niet bij de poep komt, ontstaat minder ammoniak en daardoor minder stikstofuitstoot, althans in theorie. Op basis van deze aanname gaven provincies de afgelopen jaren vergunningen af, waardoor boeren meer vee mochten houden, omdat de stikstofuitstoot in theorie niet groter werd dan hij al was. Maar de praktijk is anders, zeggen milieuorganisaties op basis van wetenschappelijk onderzoek. De stikstofuitstoot van een emissievrije stalvloer is pas echt minder als alle omstandigheden optimaal zijn. Zo moeten de dieren het juiste voer krijgen, moet de vloer meerdere malen per dag worden schoongemaakt en moet de vloer goed worden onderhouden. Er is niemand die dit controleert. Als de omstandigheden niet optimaal zijn, is het verschil in uitstoot met de traditionele stallen te verwaarlozen, dus hadden de vergunningen voor uitbreiding niet afgegeven mogen worden, zeggen de milieuorganisaties. Ze stapten daarom naar de rechter. Meerdere rechtbanken gaven hen gelijk. Een aantal provincies ging in hoger beroep, en de Raad van State heeft nu uitspraak gedaan in drie zaken die tegen de provincie Utrecht waren aangespannen. "Uit twee wetenschappelijke onderzoeken blijkt dat de stikstofuitstoot uit emissiearme stallen waarschijnlijk hoger is dan waarvan in de regelgeving wordt uitgegaan", zegt de Raad. "Dat betekent dat melkveehouderijen met dit type stal alleen een natuurvergunning kunnen krijgen als uit een zogenoemde passende beoordeling blijkt dat de natuur geen schade oploopt." In de uitspraak van vandaag gaat het om veehouderijen die hun koeien binnen houden. Bij koeien die wel buiten komen is het probleem van de ammoniakvorming en stikstofuitstoot aanzienlijk minder. Het kabinet wil de stikstofuitstoot in 2030 met 50 procent hebben teruggebracht. De sector hoopt met innovaties als de emissiearme stal te voorkomen dat de veestapel moet worden ingekrompen. De melkveesector is in de veehouderij de grootste als het gaat om stikstofuitstoot. Nieuwsuur zocht vorige maand al uit hoe goed innovaties op boerderijen werken:||https://nos.nl/artikel/2443632-raad-van-state-haalt-streep-door-vergunning-emissiearme-melkveestallen
2022-09-07||Nieuw zorgakkoord: aandeel werkenden in zorg moet niet verder stijgen|| Het aandeel mensen dat in de zorg werkt mag de komende jaren niet verder stijgen. Dat is de inzet van het zogeheten Integraal Zorgakkoord (IZA) dat het ministerie van VWS met alle partijen in de zorg wil sluiten. Omdat de vraag naar zorg sterk toeneemt, betekent dit dat harde keuzes nodig zijn over wat zorgverleners wel en niet kunnen doen. Die keuzes worden nog niet in dit akkoord gemaakt, dat vooral bedoeld is om de kaders aan te geven. Het definitieve concept van het akkoord, dat de NOS in handen heeft, ligt nu bij de verschillende branchepartijen, zoals huisartsen en wijkverpleegkundigen. Op een eerdere versie van het akkoord kwam veel kritiek, maar in de nieuwe versie is weinig veranderd. Onder meer bij huisartsen bestaan grote bezwaren. Het is dan ook onzeker of zij hun handtekening gaan zetten. Op dit moment werkt ongeveer een zesde van de beroepsbevolking in de zorg. Dat dreigt de komende jaren fors toe te nemen, tot wel een kwart in 2040. Dat komt doordat de bevolking vergrijst, er meer chronisch zieken komen en er meer dure behandelingen beschikbaar komen. Het IZA is erop gericht om die groei tot staan te brengen. Maximaal 1 op de 6 mensen die in de zorg werken is daarom het uitgangspunt. Lukt dat niet dan dreigt de zorg op termijn onbetaalbaar te worden. "We zullen dus met grofweg hetzelfde aantal mensen aan de groeiende zorgvraag moeten voldoen. Dat vraagt om verandering", staat in het akkoord. De zorgkosten maken nu zo'n 13 procent uit van de begroting. Zonder verdere maatregelen zal dat stijgen naar zo'n 20 procent. Alle partijen gaan uit van een verdere stijging van de zorgkosten, maar het doel is wel om die zoveel mogelijk te beperken. Tegelijk is en blijft het uitgangspunt dat zorg voor iedereen even toegankelijk en kwalitatief goed moet zijn. Om dat allemaal mogelijk te maken zal er meer dan nu gebruik worden gemaakt van online zorg, zo staat in het IZA. Mensen zullen vaker via een scherm met een zorgverlener praten, en niet meer fysiek op consult gaan. Preventie is ook een belangrijke pijler van het akkoord. Als mensen minder drinken, minder roken en minder overgewicht hebben, ontstaan ook minder klachten en ziektes. Verder zal er in de toekomst meer worden gekeken welke zorg bewezen effectief is. Er komen daarom duidelijke selectiecriteria voor de vraag welke zorg in het basispakket komt. Bij dure geneesmiddelen moet meer onderzoek komen of ze wel aan de criteria voldoen. Ook zal worden gekeken naar mogelijkheden om zorg nog verder dan nu te concentreren. De administratieve lasten moeten worden teruggebracht en het werkplezier van zorgmedewerkers moet omhoog, zodat het ziekteverzuim zal dalen. Het akkoord geeft vooral voorzetten, veel punten moeten de komende tijd worden concreet uitgewerkt. Daarvoor is de komende jaren 2,8 miljard euro beschikbaar, om te onderzoeken hoe "de juiste zorg op de juiste plek" komt. Het moet ertoe leiden dat er tijd, geld en mankracht worden vrijgespeeld om het niveau van de zorg op peil te houden.||https://nos.nl/artikel/2443630-nieuw-zorgakkoord-aandeel-werkenden-in-zorg-moet-niet-verder-stijgen
2022-09-07||Milieuactivisten laten banden van 14 suv's leeglopen in Hengelo|| Leden van de actiegroep Tyre Extinguishers hebben afgelopen nacht in Hengelo naar eigen zeggen banden van 14 suv's leeg laten lopen. Dat deden ze, omdat die auto's volgens de groep schadelijk zijn voor het milieu. De daders hebben bij de getroffen auto's flyers achtergelaten met uitleg over de actie. Daarop staat onder andere "Let op, je benzineslurper doodt". Afgelopen weekend gebeurde hetzelfde bij meerdere suv's in Zwolle, meldt RTV Oost. De actiegroep opereert naar eigen zeggen internationaal en zou in totaal de banden van meer dan 8000 voertuigen hebben laten leeglopen. De politie kan die aantallen niet bevestigen. Weinig mensen doen aangifte, omdat er niks vernield wordt. De club noemt zich een actiegroep zonder leider waarbij iedereen zich kan aansluiten. Het doel is een verbod op de grote, onzuinige automodellen. Tyre Extinguishers beschrijft de motivatie voor het actievoeren als volgt: "Wij wapenen ons tegen klimaatverandering, luchtvervuiling en gevaarlijke weggebruikers door de banden van de onnodig grote auto's leeg te laten lopen." "We doen dit omdat overheden en politici ons niet beschermen tegen de terreinwagens. Iedereen haat ze, behalve de mensen die erin rijden."||https://nos.nl/artikel/2443628-milieuactivisten-laten-banden-van-14-suv-s-leeglopen-in-hengelo
2022-09-07||Onderzoekers ontdekken oudste zoogdier: 225 miljoen jaar oude spitsmuis|| Onderzoekers hebben 's werelds oudste zoogdier ontdekt: ruim 225 miljoen jaar geleden liep de Brasilodon quadrangularis rond op onze planeet. Die leek op een spitsmuis, was ongeveer twintig centimeter en leefde in dezelfde tijd als een aantal van de oudste dinosaurussen. De ontdekking werd gedaan door onderzoekers van het Natural History Museum en King's College in Londen en de Braziliaanse Federal University of Rio Grande do Sul in Porto Alegre. Zij identificeerden het diertje aan de hand van fossielen van het gebit en botten, zo meldt het Britse museum. Hun onderzoek is gepubliceerd in het wetenschappelijke tijdschrift Journal of Anatomy. De Brasilodon quadrangularis leefde twintig miljoen jaar eerder dan het zoogdier dat hiervoor als oudste werd gezien, de zogenoemde Morganucodon: een ratachtig dier met een lange spitse snuit. Volgens het onderzoeksteam is het een belangrijke ontdekking, waardoor we meer leren over de evolutie van zoogdieren zoals we die vandaag de dag kennen. Martha Richter, een van de onderzoekers, zegt tegen CNN dat ze ruim vijf jaar bezig zijn geweest. Eerder werd nog gedacht dat de Brasilodon quadrangularis een "geavanceerd reptiel" was, maar door tandfossielen te onderzoeken is er volgens Richter geen twijfel meer over mogelijk dat het toch echt een zoogdier was. "Reptielen wisselen tijdens hun leven heel vaak van tanden, maar wij zoogdieren hebben er maar twee", legt ze uit aan de Amerikaanse nieuwszender. "Eerst hebben we melktanden en daarna worden die vervangen door een permanente set tanden. Dat definiëren we als zoogdieren."||https://nos.nl/artikel/2443619-onderzoekers-ontdekken-oudste-zoogdier-225-miljoen-jaar-oude-spitsmuis
2022-09-07||Herstel schade aan spoor tussen Dronten en Lelystad gaat langer duren|| Het herstel van de schade aan het spoor tussen Lelystad en Dronten gaat langer duren dan gedacht. Volgens de NS rijden er tot zeker 3 oktober geen treinen op het traject op de zogeheten Hanzelijn. Eerder werd gedacht dat dat tot half september zou zijn. Het treinverkeer tussen de twee plaatsen ligt plat sinds de grote stroomstoring, die Flevoland vorige week trof. Een hoogspanningskabel van netbeheerder Tennet kwam terecht op een bovenleiding van ProRail in de buurt van Swifterbant. Daardoor ging een enorme hoeveelheid stroom door de systemen van de spoorbeheerder. De schade loopt in de miljoenen. Zo zijn er kabels en schakelaars doorgebrand en is apparatuur in een onderstation en schakelstation beschadigd geraakt. Op verschillende plaatsen langs het spoor was rook zichtbaar en er was brand bij de bovenleiding. Tot er weer treinen kunnen rijden worden er bussen ingezet tussen Dronten en Lelystad. Het is nog niet zeker of er na 3 oktober wel weer treinen gaan. Bij een verdeelstation in Dronten waren knallen en rokende kabels:||https://nos.nl/artikel/2443617-herstel-schade-aan-spoor-tussen-dronten-en-lelystad-gaat-langer-duren
2022-09-07||Vanaf 1 januari bijna 30 euro vliegtaks per ticket || De vliegbelasting gaat vanaf 1 januari met ruim twintig euro omhoog. Passagiers betalen nu 7,95 euro per vliegticket. Dat wordt 28,58 euro, bevestigen Haagse bronnen na berichtgeving in De Telegraaf. Dat de zogenoemde vliegtaks zou worden verhoogd, was al afgesproken in het regeerakkoord. De opbrengst zal deels worden gebruikt "voor de verduurzaming van de luchtvaart en vermindering van de leefomgevingseffecten." Er werd al rekening gehouden met een verdrievoudiging van de belasting, een bedrag van zo'n 24 euro per ticket dus. In aanloop naar Prinsjesdag is nu bepaald dat daar nog een paar euro bovenop komt. De vliegtaks werd vorig jaar januari ingevoerd, tot onvrede van de luchtvaartmaatschappijen die pleitten voor uitstel met het oog op de toen heersende coronapandemie. De hoop is dat de belasting het minder aantrekkelijk maakt om te vliegen, maar het kabinet vindt ook dat de maatschappelijke kosten van vliegen deel moeten uitmaken van de ticketprijs.||https://nos.nl/artikel/2443616-vanaf-1-januari-bijna-30-euro-vliegtaks-per-ticket
2022-09-07||Toezichthouder: doorgeven persoonsgegevens aan kerken moet stoppen|| Overheden moeten stoppen met het ongevraagd doorgegeven van persoonsgegevens aan kerken. Dat stelt de Autoriteit Persoonsgegevens in een advies aan het kabinet. Kerken krijgen al jaren via de overheid gegevens over bijvoorbeeld een verhuizing of huwelijk doorgestuurd. Het kabinet heeft al een wetsvoorstel klaar waarin staat dat dit anders moet, maar dat geldt alleen voor nieuwe kerkleden. Voor de ongeveer vijf miljoen huidige kerkleden in Nederland geldt die verandering niet, en wil de overheid de gegevens blijven doorgeven aan de kerken. Dat gebeurt via SILA, dat de gegevens voor meerdere kerkgenootschappen bijhoudt. Het gaat onder meer om de PKN, de Rooms-Katholieke Kerk en het Leger des Heils. Organisaties krijgen toegang tot de zogeheten Basisregistratie Personen (BRP) voor bepaalde overheidstaken of als zij een groot maatschappelijk belang dienen. Maar voorzitter Aleid Wolfsen van de autoriteit vindt dat kerken daar niet bij horen. "Een gemeente kan die gegevens nodig hebben als je een nieuw paspoort aanvraagt", zegt hij in een verklaring. "Een pensioenfonds moet het ook weten als jij verhuist, zodat jij je pensioen blijft ontvangen. Maar kerken horen wat ons betreft niet in dit rijtje thuis." Volgens de autoriteit dient het doorgegeven van de gegevens "geen algemeen belang" en is het daarom niet noodzakelijk. Wolfsen spreekt van "onrechtmatige gegevensverstrekking" die moet stoppen. "Mensen moeten zo veel mogelijk de baas zijn over hun eigen gegevens. Kerkleden moeten zelf kunnen beslissen of de kerk weet waar zij wonen en of ze getrouwd zijn." Als de overheid de persoonsgegevens wel wil blijven doorgeven, dan moet dat wat de AP betreft op vrijwillige basis gebeuren. "Dit omdat mensen afhankelijk zijn van de overheid. En in sommige gevallen niet 'nee' durven te zeggen als de overheid ze iets vraagt."||https://nos.nl/artikel/2443615-toezichthouder-doorgeven-persoonsgegevens-aan-kerken-moet-stoppen
2022-09-07||Nederlandse gasopslagen ruim voor de winter 80 procent gevuld|| De Nederlandse gasopslagen zijn gemiddeld voor ruim 80 procent gevuld, meldt het ministerie van Economische Zaken en Klimaat. Daarmee is de Europese deadline van 1 november ruimschoots gehaald. Landen van de Europese Unie hebben vanwege de Russische inval in Oekraïne afgesproken om hun energievoorziening voor de winter veilig te stellen voor het geval Moskou de gastoevoer volledig stillegt. Het was al duidelijk dat Nederland het doel om 80 procent van de gasopslagen gevuld te hebben, zou gaan halen. Nu blijkt dit inderdaad ruim voor de gestelde datum te zijn gelukt. Minister Jetten benadrukt steeds dat met de voorraden in de gasopslagen de gaslevering voor alle huishoudens de komende winter hoe dan ook op orde is.||https://nos.nl/artikel/2443614-nederlandse-gasopslagen-ruim-voor-de-winter-80-procent-gevuld
2022-09-07||Museum Boijmans geeft deel collectie Joodse familie terug: 'Om en om gekozen'|| Museum Boijmans van Beuningen in Rotterdam heeft kunst van een Joodse familie teruggegeven, maar houdt na goed overleg een deel ervan, meldt Trouw. De Restitutiecommissie voor nazi-roofkunst is blij met deze constructie. De familie Goodman had een kunstcollectie, maar Fritz Goodman en zijn vrouw Louise kwamen in de Tweede Wereldoorlog in een concentratiekamp terecht en werden daar omgebracht. Tachtig jaar later krijgt hun kleinzoon Simon een deel van de collectie dus weer terug. "Ik voel me opgetogen. En trots op wat mijn familie allemaal had verzameld. Het geeft me het gevoel dat ik terug kan gaan in de tijd en iets kan veranderen", zegt Goodman tegen de krant. Toch neemt hij niet alles mee uit het Rotterdamse museum. Vijf van de elf schalen uit de serie rijk gedecoreerd Italiaans aardewerk uit de 16de eeuw blijven in de vitrine. "Het was in dit geval de beste oplossing", zegt hij. De Restitutiecommissie adviseerde de familie en het museum om met elkaar te gaan praten. Dat komt vooral doordat het onmogelijk was vast te stellen hoe deze schalen uit de collectie zijn verdwenen en waar ze tussen 1933 en 1955 zijn geweest. Ook museumdirecteur Sjarel Ex kon geen bewijs vinden dat de schalen door de nazi's zijn geroofd. Maar omdat er nog onduidelijkheden waren en hij het belangrijk vindt dat dubieuze kunst in zijn collectie wordt opgespoord ging hij met Goodman om tafel zitten. Ze besloten om een simpele verdelingsmethode te gebruiken. "We hebben er om en om één gekozen. Serieus." Goodman gaat nu samen met zijn familie kijken wat er met de schalen gaat gebeuren. Vaak komt een deel van de teruggevonden kunstwerken in de persoonlijke collectie terecht, de rest wordt verkocht. "Ik zou er graag ten minste één zelf houden", zegt hij. Een evaluatiecommissie adviseerde twee jaar geleden om ruimhartiger te zijn met het teruggeven van nazi-roofkunst. Dat advies leidde er onder meer toe dat een schilderij van Kandinsky begin dit jaar door het Stedelijk Museum in Amsterdam werd teruggegeven aan de erfgenamen.||https://nos.nl/artikel/2443613-museum-boijmans-geeft-deel-collectie-joodse-familie-terug-om-en-om-gekozen
2022-09-07||Grond voor aanmeldcentrum Bant in termijnen geleverd|| De locatie in het dorp Bant waar een nieuw aanmeldcentrum voor asielzoekers komt, is sinds 1 juli in handen van het Centraal Orgaan opvang asielzoekers (COA). Omroep Flevoland meldde eerder vandaag nog dat het kavel nog niet in handen was van het COA, maar dat komt volgens een woordvoerder omdat de oplevering in termijnen zal plaatsvinden. De koop stond niet ingeschreven in het Kadaster, dat door Omroep Flevoland was geraadpleegd. Het COA wilde hierover vragen van de omroep wekenlang niet beantwoorden, waarop de omroep concludeerde dat de grond geen eigendom was van het COA. In Bant moet een tweede aanmeldcentrum komen om Ter Apel te ontlasten. Dat aanmeldcentrum zit al maanden overvol, waardoor de afgelopen tijd regelmatig honderden mensen buiten moesten overnachten en de hygiëne in het centrum te wensen overlaat. Het eerste gedeelte wordt in november overgedragen. Pas na de eerste levering van onroerend goed zal de koop in het Kadaster terug te zien zijn. De eigenaar van de grond heeft enkele maanden de tijd gekregen om een nieuwe woning te vinden, ook moet zijn vee nog worden verplaatst. Vanavond worden inwoners van Bant bijgepraat over de plannen voor het aanmeldcentrum. Dat gebeurt op een bijeenkomst die door het COA is georganiseerd.||https://nos.nl/artikel/2443612-grond-voor-aanmeldcentrum-bant-in-termijnen-geleverd
2022-09-07||Zes Zuid-Koreanen verdrinken in parkeergarage tijdens orkaan|| Reddingswerkers hebben in de Zuid-Koreaanse stad Pohang na een orkaan zes doden aangetroffen in een parkeergarage. Het waren bewoners van de appartementen daarboven. Op advies van de beheerder waren ze naar beneden gegaan om hun auto's in veiligheid te brengen. Daar zijn ze verrast door de hoeveelheid water die naar binnen stroomde. Het water kwam meters hoog te staan. Er zijn twee overlevenden aangetroffen. Ze zouden zich uren aan buizen onder het plafond hebben vastgeklampt. Beelden van de reddingsactie: Mogelijk worden er meer slachtoffers gevonden als de garage is leeggepompt. Elders in het getroffen gebied kwamen drie mensen om. De orkaan Hinnamnor trok over het zuidoosten van Zuid-Korea. Pohang werd het zwaarst getroffen. De stad en omgeving zijn tot rampgebied verklaard. Huizen en wegen kwamen onder water te staan. Op meerdere plaatsen deden zich aardverschuivingen voor. Op beelden is te zien hoe groot de schade van de orkaan is:||https://nos.nl/artikel/2443611-zes-zuid-koreanen-verdrinken-in-parkeergarage-tijdens-orkaan
2022-09-07||Loods met dierenwinkels in Nieuw-Vennep afgebrand, alle dieren omgekomen|| In Nieuw-Vennep heeft een brand een grote loods verwoest. Daarin waren onder meer een vogel- en visspeciaalzaak gevestigd. Alle dieren zijn omgekomen. De brand in het pand aan de IJweg ontstond gisteravond. Het pand stond in lichterlaaie en bij de brand kwam veel rook vrij. Ook ontploften er meerdere gasflessen, waardoor er flinke knallen te horen waren. De brandweer kon de dieren en het pand niet meer redden: Rond 00.45 uur meldde de brandweer dat de brand onder controle was. Uit voorzorg werden ook twee woningen ontruimd. Niemand raakte gewond. De eigenaren van de dierenwinkels in de loods zijn diep bedroefd. Mink Vijver en Aquarium schrijft "in tranen en vol ongeloof" te zijn. "Woorden schieten tekort. De droom, het levenswerk, is verdwenen. Opgegaan in een vlammenzee, binnen 20 minuten geheel weggevaagd." Ook bij vogelwinkel Alles voor uw vogel is de verslagenheid enorm. "Woorden schieten tekort. Ons levenswerk verwoest binnen een half uur. Zonder enige vorm van afscheid zijn alle vogels ons ontvallen."||https://nos.nl/artikel/2443608-loods-met-dierenwinkels-in-nieuw-vennep-afgebrand-alle-dieren-omgekomen
2022-09-07||Drie Belgische ouderen vermoord in verzorgingshuis met insuline|| In een verzorgingshuis in de West-Vlaamse plaats Oostrozebeke zijn in een jaar tijd drie ouderen vermoord met een overdosis insuline. Bij vier anderen werd een poging gedaan, meldt de Belgische krant Het Laatste Nieuws. De dader is nog niet gevonden. Geen van de mensen kreeg ook daadwerkelijk insuline voorgeschreven, omdat ze geen diabetes hadden. De dader sloeg voor het eerst toe in juli 2020. Het verzorgingshuis stapte in november van dat jaar naar de politie, die in het geheim uitgebreid onderzoek deed, personeel en nabestaanden verhoorde en autopsie deed op de lichamen. Maar dat heeft vooralsnog tot niets geleid. In augustus 2021 stopten de moorden plotseling. De politie heeft er nog geen verklaring voor hoe dat komt. Een van de slachtoffers was een man van 87. Hij overleefde twee pogingen, maar stierf toen hij een derde keer vergiftigd werd. Het woonzorgcentrum wil er bij het Belgische persbureau Belga weinig over kwijt. "We hopen met alle bewoners en hun families dat het gerechtelijk onderzoek spoedig kan worden afgerond en dat er duidelijkheid in dit dossier kan komen", zegt de woordvoerder. "We vinden dat het allemaal veel te lang duurt en dat vreet aan de moraal van ons personeel. Waarmee we niet willen zeggen dat het gerecht haar werk niet zou doen, wel integendeel."||https://nos.nl/artikel/2443607-drie-belgische-ouderen-vermoord-in-verzorgingshuis-met-insuline
2022-09-07||Blikseminslagen en overlast in delen van het land door onweersbuien|| Onweersbuien hebben afgelopen nacht in verschillende delen van het land gezorgd voor overlast en blikseminslagen. In Limburg en Noord-Brabant leidde dat onder andere tot brand en stroomuitval. In het Limburgse dorp Stramproy sloeg de bliksem rond 01.00 uur in bij een woning. Daardoor ontstond brand op zolder. Volgens 1Limburg moest de brandweer uren blussen om het vuur te doven. De woning raakte flink beschadigd, maar er vielen geen gewonden. Zo'n 15 kilometer verderop in Nederweert werd een huis getroffen door bliksem. Volgens de regionale omroep was de klap zo hard dat de dakpannen van het dak vlogen. Ook viel de elektriciteit in de omgeving uit. Met name in Zuid-Limburg moest de brandweer meerdere keren in actie komen voor afgebroken takken. Dat gebeurde onder meer in Cadier en Keer, Gronsveld, America en Roermond. In Eckelrade en Landgraaf veroorzaakte de regen ook wateroverlast. In het Brabantse Sint-Oedenrode spatte de schoorsteen van een huis uit elkaar door blikseminslag. Volgens Omroep Brabant lag de straat daarna bezaaid met brokstukken. Ook viel de stroom uit in de straat.||https://nos.nl/artikel/2443606-blikseminslagen-en-overlast-in-delen-van-het-land-door-onweersbuien
2022-09-07||Inspectie controleerde twaalf jaar niet op zwaar werk Schiphol || De Nederlandse arbeidsinspectie heeft in de afgelopen twaalf jaar niet één keer gecontroleerd op het zware werk van bagage- en vrachtmedewerkers op Schiphol. In 2004 constateerde de inspectie dat het bagagewerk de gezondheidsnormen overschreed. De toezichthouder eiste van de afhandelingsbedrijven dat zij materieel zouden aanschaffen om het werk te verlichten, zoals tilhulpen. Na een langdurig traject leek de boel in 2010 op orde, en liet de inspectie de bedrijven weer los. Maar in de twaalf jaar daarna ging men niet meer kijken of die machines ook daadwerkelijk werden gebruikt, en of ze wel vervangen werden bij een defect. Bovendien had de inspectie überhaupt geen weet van het zware duwwerk op de cargo-afdeling. In reactie op publicaties van de NOS en Nieuwsuur van gisteren zegt de inspectie opnieuw te gaan controleren op Schiphol. Afgelopen vrijdag is er al een eerste bezoek gebracht aan de bagagekelders. Maar voor veel medewerkers komt dat te laat. Zij hebben jarenlang fysiek zwaar werk uitgevoerd, dat zwaarder is dan de inspectienormen toestaan, terwijl hun werkgevers onvoldoende deden om het werk te verlichten. Verschillende afhandelaars beschikken niet, zoals met de inspectie was afgesproken, over werkende tilhulpen op elke werkplek in de bagagekelder. De tilhulpen werken slecht en medewerkers gebruiken ze regelmatig niet, vanwege tijdsdruk. Ook is er een tekort aan rollenbanen die het stapelwerk van koffers in het vliegtuig moet verlichten, en gebruiken medewerkers die machine vanwege tijdsdruk ook niet altijd bij het stapelen. Dat vertellen medewerkers aan de NOS en Nieuwsuur, en blijkt bovendien uit hun eigen risico-inventarisaties (RI&E)'s. De inspectie zegt het "teleurstellend" te vinden dat de bedrijven zich niet aan de afspraken hebben gehouden. Maar deskundigen vragen zich af waarom de inspectie zelf daar niet strenger op heeft toegezien. De inspectie heeft de bevoegdheid om de interne risicorapporten bij de bedrijven op te vragen. De afgelopen twaalf jaar heeft de inspectie die ook opgevraagd, maar alleen het deel over gevaarlijke stoffen gelezen. De pagina's die over het fysiek zware werk gingen, de 'fysieke belasting', werden overgeslagen. De NOS en Nieuwsuur hebben van vijf bedrijven interne risicorapporten uit de afgelopen jaren ingezien. Daaruit valt op te maken dat de gezondheidsnormen als het gaat om fysieke belasting nog altijd worden overschreden. Als de inspectie de rapporten in hun geheel had gelezen, had ze dus hetzelfde kunnen constateren. Het beleid bij de arbeidsinspectie is sinds de jaren 90 gericht op 'zelfregulering': bedrijven en medewerkers moeten samen de arbeidsomstandigheden verbeteren. De overheid stelt zich terughoudend op. Binnen dit beleid biedt de inspectie verschillende 'zelfinspectietools' aan, waarmee bedrijven zelf kunnen nagaan of ze voldoen aan arbeidsnormen. De inspectie kreeg de afgelopen jaren wel extra personeel, onder meer voor handhaving op de naleving van arbowetgeving, maar is opmerkelijk genoeg sinds 2012 minder gaan beboeten en minder gaan inspecteren. In het jaarverslag over 2019 schrijft de inspectie de daling van het aantal boetes in dat jaar mede toe aan "de uitbreiding van de interventiemix". "Hierbij worden, naast inspecties, ook andere toezichtinstrumenten ingezet (communicatiecampagnes, druk op de keten, het laten opstellen van zelfverbeterplannen en het invullen van zelfinspectietools)." Hoogleraar arbeid en gezondheid Allard van der Beek (Amsterdam UMC) heeft kritiek op dit soort instrumenten: "Alsof mensen voor een stoplicht staan en uit zichzelf denken: ja, het is rood, hier moet ik stoppen. Er zijn natuurlijk ook mensen die haast hebben en die door willen." Volgens Van der Beek kan zelfregulering in sommige sectoren een prima ondersteuning betekenen, maar juist niet op een locatie zoals Schiphol, waar laaggeschoold personeel fysiek zwaar werk uitvoert voor bedrijven die een keiharde concurrentiestrijd voeren over wie de goedkoopste en snelste afhandelaar is. Van der Beek: "Zelfregulering in situaties waar veel concurrentie is, werkt veel minder goed. Daar zou de politieagent een rol moeten nemen." Precies deze waarschuwing kreeg de inspectie al bijna twintig jaar geleden. In een inspectierapport van Verkeer en Waterstaat uit 2003 staat over Schiphol: "Het zelfregulerend vermogen van de sector is in de huidige markt onvoldoende gewaarborgd." De reden is duidelijk: "Grondafhandelingsbedrijven proberen zo goedkoop mogelijke diensten te leveren uit concurrentieoogpunt en besparen daarbij op uitgaven aan personeel en materieel." De aanbeveling aan de arbeidsinspectie luidde in 2003 om het "toezicht en handhaving op arboveiligheidswetgeving" te verbeteren op Schiphol. Een woordvoerder van de inspectie laat nu weten dat Schiphol-medewerkers de afgelopen jaren geen meldingen hebben gedaan bij de toezichthouder. Het was voor de inspectie daardoor lastig om te weten wat er gaande was. Voormalig KLM-arts Ernst Jurgens vindt dat onbegrijpelijk. "Het is hun taak om zich erin te verdiepen. En ze weten dat fysieke belasting een item is. Dus dan kun je toch af en toe eens langskomen?" Hoogleraar Van der Beek is dat met hem eens. "Die redenering kan drie hoog het raam uit. De inspectie moet natuurlijk niet de verantwoordelijkheid bij werknemers leggen. De inspectie moet zorgen dat ze inspecteert."||https://nos.nl/collectie/13911/artikel/2443603-inspectie-controleerde-twaalf-jaar-niet-op-zwaar-werk-schiphol
2022-09-07||Wekdienst 7/9: Herdenking slachtoffers vrachtwagenongeluk • Gesprek over aanmeldcentrum Bant|| Goedemorgen! Vandaag is een herdenkingsbijeenkomst voor de slachtoffers van het ongeluk met een vrachtwagen in Nieuw-Beijerland en staatssecretaris Van der Burg praat met inwoners van Bant over de mogelijke komst van een aanmeldcentrum voor asielzoekers.  Maar eerst het weer: Vanmorgen nog een enkele bui, verder is het vandaag zo goed als droog en geregeld zon. De temperatuur komt op 22 graden uit op de Waddeneilanden tot lokaal 27 graden in Limburg. Later vanavond, maar vooral vannacht, volgen opnieuw enkele onweersbuien. Na vandaag wordt het minder warm en valt er dagelijks een regen- of onweersbui. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Een van de documenten die bij voormalig president Trump zijn aangetroffen, beschrijft de militaire mogelijkheden van een buitenlandse macht. Ook de nucleaire capaciteit staat in het document beschreven, meldt The Washington Post. Om welk land het gaat, schrijft de krant niet. Ook wordt niet duidelijk of het een bondgenoot van de Verenigde Staten is of een vijandige mogendheid. Sommige in beslag genomen documenten beschrijven volgens de krant uiterst geheime Amerikaanse operaties. Deze worden zo streng bewaakt dat slechts zelfs hooggeplaatste functionarissen uit de regering-Biden er geen toegang toe hebben. Een man uit Veghel, Noord-Brabant, moet zeven jaar de cel in voor witwassen. Hij verstopte miljoenen in een appartement in Eindhoven, samen met een groep anderen. Het was de grootste opslagplaats van misdaadgeld die ooit is gevonden in ons land, schreef Omroep Brabant. Er lag 12,5 miljoen euro contant geld. Fijne woensdag!||https://nos.nl/artikel/2443600-wekdienst-7-9-herdenking-slachtoffers-vrachtwagenongeluk-gesprek-over-aanmeldcentrum-bant
2022-09-07||Zeker 23 doden door brand in karaokebar Vietnam|| Bij een brand in een karaokebar in het zuiden van Vietnam zijn zeker 23 mensen om het leven gekomen. Dat melden overheidsfunctionarissen aan persbureau AFP. Elf mensen zijn gewond geraakt. Er wordt nog gezocht naar mensen. Het vuur brak gisteravond (lokale tijd) door nog onbekende oorzaak uit in de uitgaansgelegenheid in Thuan An, een voorstad van Ho Chi Minhstad. Volgens de krant VnExpress sloeg het vuur snel over naar de tweede en derde verdieping van het gebouw. Kortsluiting is volgens de eerste berichten de oorzaak van de brand. Pogingen van het personeel om de brand met kleine brandblussers onder controle te krijgen, hadden geen resultaat. Het vuur blokkeerde ook de nooduitgangen. Meerdere bezoekers sprongen daarom van een balkon en kwamen acht meter lager terecht. Ze zouden gewond zijn geraakt. De brandweer zette meer dan tien brandweerwagens in om het vuur te bestrijden. ||https://nos.nl/artikel/2443599-zeker-23-doden-door-brand-in-karaokebar-vietnam
2022-09-07||VN: nog minstens miljard dollar nodig om hongersnood in Somalië te voorkomen|| Volgens de Verenigde Naties is er de komende maanden meer dan een miljard dollar nodig om hongersnood in Somalië te voorkomen. De komende tijd zal de droogte in de Hoorn van Afrika waarschijnlijk verder toenemen. VN-noodhulpcoördinator Martin Griffiths zegt dat er tussen oktober en december een hongersnood Somalië zal treffen "als we er niet in slagen dit af te wenden, zoals in 2016 en 2017". De hongersnood van 2011 eiste in Somalië meer dan een kwart miljoen levens, vooral van kinderen. De situatie is ongekend, zei Griffith tijdens een online persconferentie vanuit Mogadishu: Somalië staat al langer op de rand van een hongersnood. In de Hoorn van Afrika is al voor het vijfde opeenvolgende jaar weinig of geen regen gevallen. De VN meldt dat alleen al dit jaar 750.000 mensen zijn ontheemd als gevolg van de droogte. De situatie in Somalië zal naar verwachting tot zeker maart volgend jaar kritiek blijven. Voedselprijzen zijn de afgelopen tijd wereldwijd sterk gestegen en er is te weinig geld voor humanitaire hulp. Volgens de VN komen ruim zeven miljoen mensen, meer dan de helft van de bevolking, maar moeilijk aan voedsel. "Dit is in Somalië nog niet eerder zo erg geweest", zegt Griffiths. "Dit is ongekend." Volgens UNICEF zijn er de afgelopen tijd meer dan 700 kinderen omgekomen in voedings- en verzorgingscentra in het land. De bevolking legt lange afstanden af met kinderen op de schouders om te ontsnappen aan de droogte en het geweld van militanten van al-Shabaab. Sommige kinderen overleven die reis niet. De voedingscentra zijn voor kinderen met ernstige acute ondervoeding en ziekten zoals mazelen, cholera en malaria. Volgens UNICEF is er een enorme toename van ziekten, vooral onder kinderen. De afgelopen maanden waren 13.000 vermoedelijke gevallen van mazelen, waarvan meer dan driekwart bij kinderen onder de vijf jaar.||https://nos.nl/artikel/2443598-vn-nog-minstens-miljard-dollar-nodig-om-hongersnood-in-somalie-te-voorkomen
2022-09-07||'Trump had geheim document over nucleaire macht van land in bezit'|| Een van de documenten die bij voormalig president Trump zijn aangetroffen, beschrijft de militaire mogelijkheden van een buitenlandse macht. Ook de nucleaire capaciteit staat in het document beschreven, meldt The Washington Post. Om welk land het gaat, schrijft de krant niet. Ook wordt niet duidelijk of het een bondgenoot van de Verenigde Staten is of een vijandige mogendheid. Sommige in beslag genomen documenten beschrijven volgens de krant uiterst geheime Amerikaanse operaties. Deze worden zo streng bewaakt dat slechts een handjevol mensen binnen de Amerikaanse overheid op de hoogte is van de inhoud. Zelfs de hoogste nationale veiligheidsfunctionarissen van de regering-Biden hebben geen bevoegdheid om deze documenten in te zien, schrijft de Post. Vorige maand deed de FBI huiszoeking in Mar-a-Lago, het buitenverblijf van Trump. Aanleiding waren documenten die de voormalige president uit het Witte Huis had meegenomen. Bij de huiszoeking werden meer dan 11.000 overheidsdocumenten gevonden. Die lagen zowel in dozen in een opslagruimte als in het persoonlijke kantoor van de oud-president. Verder werden tientallen lege mappen aangetroffen, waaronder 48 met het opschrift "geheim". Dit roept de vraag op of alle verdwenen documenten boven water zijn gekomen. Het ministerie van Justitie is vanwege de vondst van de documenten een strafrechtelijk onderzoek begonnen tegen Trump. Een rechter willigde maandag een verzoek van Trump in om een onafhankelijke jurist (special master) aan te stellen om het materiaal te beoordelen dat na de huiszoeking is meegenomen. De special master heeft toestemming om persoonlijke items, documenten en ander materiaal te beoordelen, maar de Amerikaanse inlichtingendiensten mogen het onderzoek naar Trumps omgang met geheime documenten voortzetten. Trump beschuldigt het ministerie van Justitie ervan een politieke heksenjacht op hem te maken. Zijn advocaten voerden aan dat de benoeming van een onafhankelijke derde partij ter beoordeling van het materiaal een belangrijke controle op het handelen van de regering zou zijn.||https://nos.nl/artikel/2443597-trump-had-geheim-document-over-nucleaire-macht-van-land-in-bezit
2022-09-07||Zelensky steunt demilitarisering van kerncentrale Zaporizja|| De Oekraïense president Zelensky steunt demilitarisering van de kerncentrale in Zaporizja. VN-atoomwaakhond IAEA zei gisteren dat er dringend maatregelen nodig zijn om een nucleair ongeluk bij de kerncentrale te voorkomen. Een IAEA-delegatie heeft de afgelopen tijd onderzoek gedaan in Zaporizja. De kerncentrale is in Russische handen. Op het terrein van de kerncentrale is schade geconstateerd, onder andere aan het gebouw voor kernbrandstof en aan de opslagfaciliteit voor vast radioactief afval. Het IAEA zegt dat er hoognodig een nucleaire veiligheidszone moet komen en dat het klaar is om daarover te praten. De Verenigde Naties pleiten er al een tijd voor om het gebied te demilitariseren. Zelensky zegt in zijn dagelijkse videotoespraak dat hij voorstander is van een veiligheidszone en demilitarisatie. De controle over de kerncentrale moet volgens de president worden teruggegeven aan Oekraïne. Het IAEA wees er gisteren op dat medewerkers van de kerncentrale onder "constante hoge stress en druk" werken. "Rusland plaatst de wereld op de rand van een kernramp", zegt Zelensky. De Oekraïense president belde gisteravond met de nieuwe Britse premier Liz Truss. Hij nodigde haar uit voor een bezoek. Vanuit Downing Street werd gemeld dat Truss de uitnodiging heeft geaccepteerd. Zelensky zal de nieuwe premier daarom binnenkort in Oekraïne kunnen ontvangen. Op Twitter meldde Zelensky na afloop van het telefoongesprek dat hij de eerste buitenlandse leider is die met Truss gebeld heeft na haar intrek in Downing Street 10. "Heb de bevolking bedankt voor grote militaire en economische steun. Het is belangrijk dat het VK bereid is die te versterken", schreef Zelensky. Truss herhaalde in het gesprek dat het Verenigd Koninkrijk blijft bijdragen aan de vrijheid en democratie van Oekraïne. De goede samenwerking tussen beide landen wordt voortgezet. Haar voorganger Boris Johnson bracht sinds de Russische invasie eind februari driemaal een bezoek aan Oekraïne.||https://nos.nl/artikel/2443596-zelensky-steunt-demilitarisering-van-kerncentrale-zaporizja
