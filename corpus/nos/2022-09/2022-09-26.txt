2022-09-26||Grens tussen Venezuela en Colombia nu ook weer open voor handel || Na een sluiting van zeven jaar rijdt sinds vandaag weer vrachtverkeer tussen Colombia en Venezuela. De feestelijke heropening van een belangrijke grensovergang is onderdeel van de toenadering tussen de twee Zuid-Amerikaanse landen. Jarenlang waren de verhoudingen gespannen tussen de buurlanden. Maar sinds de linkse Gustavo Petro aan de macht is in Colombia, zijn de diplomatieke banden aangehaald met de socialistische president Nicolás Maduro van Venezuela. De heropening van de grensovergang tussen de Colombiaanse stad Cúcuta en de Venezolaanse staat Tachira was een verkiezingsbelofte van Petro. In de eerste trucks die de grens passeerden, zaten medische goederen, wc-papier en textiel. Elke dag is de overgang geopend voor vrachtverkeer tussen 10.00 en 17.00 lokale tijd. Voor voetgangers was de grens al een tijd geopend. Binnenkort wordt ook de commerciële luchtvaart tussen beide landen hervat. Voor veel mensen is de heropening een uitkomst:  Voorheen werd er jaarlijks voor zo'n 7 miljard dollar aan goederen verhandeld tussen beide landen. Maar de laatste jaren was de grens potdicht als gevolg van grote maatschappelijke onrust in Venezuela. Vanwege hyperinflatie, honger en chaos vluchtten miljoenen burgers naar buurlanden als Colombia. In 2019 probeerde de Venezolaanse oppositieleider Juan Guaidó vanuit Colombia de betreffende grensovergang over te steken met hulpgoederen. Hij werd tegengehouden door het leger; Maduro verbrak vervolgens de diplomatieke relaties met het buurland. Guaidó had zichzelf eerder uitgeroepen tot interim-president, met steun van diverse westerse landen. Maduro sprak van een poging tot staatsgreep. Het Internationaal Strafhof in Den Haag onderzoekt aantijgingen van marteling en executies door Venezolaanse veiligheidstroepen bij anti-regeringsprotesten in 2017.||https://nos.nl/artikel/2446133-grens-tussen-venezuela-en-colombia-nu-ook-weer-open-voor-handel
2022-09-26||Shinzo Abe wordt begraven, kritiek op Japanse oud-premier zwelt aan|| "Het is belachelijk, dat deze man een staatsbegrafenis krijgt," zegt een van de honderden demonstranten die zich verzameld hebben voor het drukke Shinjuku station in het midden van Tokio. Morgen is de staatsbegrafenis van de doodgeschoten Japanse oud-premier Shinzo Abe, maar de schok van de aanslag twee maanden geleden is inmiddels omgeslagen in woede. Alleen is die niet gericht op de aanslagpleger, maar op de politieke partij waar de oud-premier jarenlang leiding aan gaf. Tetsuya Yamagami, de man die oud-premier Abe midden op straat doodschoot tijdens een verkiezingsspeech, claimde dat hij het deed vanwege banden tussen de politicus en de Verenigingskerk. Dat is een religieuze sekte die beter bekend is als de moonies, een verwijzing naar de oprichter ervan, de Zuid-Koreaanse dominee Moon. De moeder van de dader zou gedwongen zijn geweest grote bedragen te doneren aan de kerk, met als gevolg dat de familie in armoede moest leven. Het was daarom ongemakkelijk voor de Liberaal Democratische Partij, de regerende partij van Japan, dat deze beschuldiging waar bleek te zijn. Niet alleen Abe, maar ook zijn vader en zijn grootvader onderhielden innige banden met de sekte. Bijna de helft van de parlementsleden van de partij blijkt zelfs een connectie met de moonies te hebben. Inmiddels is meer dan 60 procent van de Japanners tegen de staatsbegrafenis. Wereldleiders verzamelen zich om de plechtigheden bij te wonen en hun steun uit te spreken aan Japan. In de wijk waar de begrafenis wordt gehouden zijn veel wegen afgezet en lopen extra politieagenten op straat. De Amerikaanse vicepresident Kamala Harris en de Indiase president Narendra Modi staan op de gastenlijst. Voor Nederland komt minister Hoekstra van Buitenlandse Zaken naar Tokio. In de internationale media spreekt men veelal positief over de nalatenschap van de oud-premier. Maar het contrast tussen de internationale waardering en zijn binnenlandse populariteit is opmerkelijk. "In Japan is hij juist controversieel," zegt Koichi Nakano, professor in de politieke wetenschappen aan Sophia Universiteit in Tokio. "Omdat premier Kishida besloten heeft de staatsbegrafenis pas twee maanden na zijn dood te organiseren, heeft de Japanse bevolking behoorlijk de tijd gehad om na te denken over wat Abe nou precies heeft klaargespeeld." De conclusie: weinig goeds. "Vriendjespolitiek, omkoopschandalen, het compleet lak hebben aan democratische principes en de grondwet, noem het maar op. Het feit dat meneer Abe ook nog eens een innige band had met de Verenigingskerk was de druppel die de emmer deed overlopen," legt Nakano uit. Om de hoek bij de begrafenis houden demonstranten borden omhoog waarop leuzen staan als "Abe hangt een sekte aan!" en "Deze begrafenis is reclame voor de Verenigingskerk!" Eenstemmig schreeuwen ze "Stop de begrafenis!" Yasuo Kawai is advocaat in Tokio en hij heeft tientallen slachtoffers van de Verenigingskerk vertegenwoordigd in de rechtszaal. "Het zijn uitbuiters", zegt hij. "Een van mijn cliënten was een rijke man, een makelaar met meerdere huizen. Hij is langzaamaan de kerk in getrokken. Hij raakte zijn huizen, zijn auto, en uiteindelijk zijn familie kwijt, en eindigde daarbij in de schulden. Alles ging naar de kerk." Volgens Kawai komt dit vaker voor, "het verhaal van de moeder van de aanslagpleger heb ik al te vaak voorbij horen komen. De moonies zijn gewetenloos", zegt hij. Voor slachtoffers is het daarom extra pijnlijk dat Abe een staatsbegrafenis krijgt. "Dit verhoogt het aanzien van de kerk, die kunnen zeggen dat ze invloedrijk zijn en dat lid worden voordelen met zich meebrengt," legt Kawai uit. De connecties tussen parlementsleden en de moonies zijn niet de enige reden dat Japanners zich tegen de staatsbegrafenis hebben gekeerd. "Je kunt het je niet voorstellen, maar deze begrafenis kost meer dan de begrafenis van de koningin van Engeland," zegt een van de demonstranten beschuldigend. Het is een populaire aantijging onder mensen die tegen de begrafenis zijn. "Dat geld had ook naar ons gekund. De Japanse bevolking," vervolgt ze gefrustreerd. Volgens de overheid gaat de plechtigheid ruim 11 miljoen euro kosten.||https://nos.nl/artikel/2446131-shinzo-abe-wordt-begraven-kritiek-op-japanse-oud-premier-zwelt-aan
2022-09-26||Orkaan Ian trekt over Cuba, veel schade verwacht in Florida|| Cuba en de VS maken zich op voor de komst van orkaan Ian. Hij trekt vanavond en vannacht over het westelijk deel van Cuba. Daar zijn de scholen gesloten. In twintig gemeenten worden de inwoners geëvacueerd. Ian zwelt morgen boven de Golf van Mexico aan tot een orkaan van de categorie 4, voordat hij in Florida aan land komt. Dat zal dinsdag of woensdag zijn en gepaard gaan met zware regenbuien. Categorie 4 is met windsnelheden tussen de 210 en 250 kilometer per uur de op een na zwaarste categorie. De verwachting is dat Ian in Florida in Tampa en St. Petersburg grote schade zal aanrichten. In Tampa wordt 25 centimeter regen verwacht, op andere plaatsen in West-Florida kan tot 38 centimeter vallen. Inwoners staan in de rij om zandzakken, drinkwater en andere levensmiddelen in te slaan. Gouverneur DeSantis en president Biden hebben de noodtoestand uitgeroepen, zodat de noodhulp snel op gang kan komen. Ian levert in Florida nieuwe vertraging op voor de lancering van de maanraket Artemis. Ruimtevaartorganisatie NASA ziet zich genoodzaakt om de raket terug te rollen naar zijn hangar op Cape Canaveral. De lancering van de onbemande testraket stond voor morgen gepland, maar is zaterdag in verband met de komst van Ian al uitgesteld. Twee lanceerpogingen die eerder deze maand op het programma stonden gingen niet door vanwege brandstoflekkages en andere technische problemen.||https://nos.nl/artikel/2446126-orkaan-ian-trekt-over-cuba-veel-schade-verwacht-in-florida
2022-09-26||Cuba stemt voor homohuwelijk en andere lhbti-rechten|| Cubanen hebben ingestemd met een breed pakket aan hervormingen die basisrechten regelen voor lhbti'ers. De zogenoemde familiewet, die bestaat uit meer dan 400 artikelen, omvat onder meer een genderneutrale definitie van het huwelijk, waarmee het wordt opengesteld voor mensen van hetzelfde geslacht. De wet regelt ook adoptie voor lhbti-koppels en breidt de rechten uit voor draagmoeders die een kind baren voor stellen die dat zelf niet kunnen. Circa 70 procent van de kiezers heeft met deze en andere hervormingen ingestemd, zo heeft de voorzitter van de Cubaanse kiesraad bekendgemaakt. De wet was al aangenomen door het Cubaanse parlement. Behalve lbhti-rechten zijn ook rechten van kinderen en vrouwen in de wet uitgebreid. Zo wordt de minimale leeftijd om te kunnen trouwen verhoogd naar 18 jaar. In de oude familiewet, die dateert uit 1975, was die leeftijd nog 14 voor meisjes en 16 voor jongens. Daarnaast worden de seksuele en reproductieve rechten van vrouwen beter gewaarborgd, en wordt huiselijk- en gendergerelateerd geweld strenger aangepakt. De kiesgerechtigden in Cuba, zo'n 8 miljoen mensen, konden zondag hun stem uitbrengen over de hervormingen middels een referendum. Zo'n volksraadpleging is zeldzaam op het eiland waar de Communistische Partij sinds de revolutie in 1959 de dienst uitmaakt. Die partij voerde de afgelopen tijd actief campagne om Cubanen ervan te overtuigen voor de nieuwe familiewet te stemmen. Er was echter ook protest tegen de wet, met name vanuit de Rooms-Katholieke en evangelische gemeenschap. Die vinden dat de hervormingen traditionele familiewaarden aanvallen. In 2018 en 2019, toen er al een voorstel voor de invoering van homohuwelijk op tafel lag, leidde het protest uit religieuze hoek ertoe dat de regering besloot te wachten met de invoering ervan. Ondanks het ongebruikelijke percentage tegenstemmers, heeft de regering zich tevreden geuit over de uitslag. "Gerechtigheid overwint", schrijft de president van Cuba, Miguel Díaz-Canel Bermúdez, op Twitter. "Dit lost een schuld af aan verschillende generaties Cubanen, wier gezinsplanningen al jaren wachten op deze wet." Een belangrijke voorstander van de hervormingen was ook de seksuoloog Mariela Castro, dochter van voormalig president Raul Castro. Zij zet zich al jaren in voor gelijke rechten voor de lhbti-gemeenschap op Cuba, en noemde de hervormingen "de meest revolutionaire en humanistische familiewet ter wereld". De wet breekt met het verleden van haar oom, Fidel, die homoseksuele mannen in de twee decennia na de revolutie nog naar heropvoedingskampen stuurde. Jaren later, in 2010, gaf hij toe dat dat een "groot onrecht" was. De mensenrechtenorganisatie Human Rights Watch heeft zich kritisch geuit over het referendum; mensenrechten zouden volgens de organisatie geen onderwerp moeten zijn van een volksraadpleging, maar hoe dan ook moeten worden gehandhaafd. Verder onderstreept de organisatie dat de lhbti-gemeenschap in Cuba nog altijd te maken krijgt met geweld en discriminatie, ondanks een wet die in 2019 werd ingevoerd en dit expliciet verbood.||https://nos.nl/artikel/2446124-cuba-stemt-voor-homohuwelijk-en-andere-lhbti-rechten
2022-09-26||Waarde Britse pond ten opzichte dollar gedaald tot laagste stand ooit|| In het Verenigd Koninkrijk zijn grote zorgen over de forse daling van de koers van het pond. Nooit eerder was de waarde van de Britse munteenheid ten opzichte van de Amerikaanse dollar zo laag als vanmorgen. De daling volgde op de miljardenbelastingverlaging die afgelopen vrijdag door de nieuwe regering werd aangekondigd. Als gevolg van dit omstreden pakket, waar vooral rijkeren van profiteren, is het wantrouwen onder investeerders over de kwakkelende Britse economie verder toegenomen. Sinds vrijdag is de waarde van het pond in vergelijking met de dollar met ruim 5 procent gedaald. Na het ongekende dieptepunt van 1,0373 dollar per pond vanmorgen vroeg was de Britse munt 's avonds weer licht gestegen tot rond de 1,06 dollar. Een dalend pond drijft de prijzen in het Verenigd Koninkrijk verder op, omdat import duurder wordt. Net als in Nederland worstelen steeds meer Britten om rond te komen als gevolg van de hoge voedsel- en energieprijzen. De centrale bank, Bank of England (BoE), laat weten dat ze de crisissituatie nauwlettend in de gaten houdt. De BoE "zal niet aarzelen" om de rentes te verhogen als dat nodig is om de inflatie te beteugelen. Een aantal Britse media speculeerde vooraf dat de centrale bank mogelijk vandaag al zou ingrijpen, maar dat gebeurde niet. Minister van Financiën Kwarteng zegt dat de 45 miljard pond aan belastingverlaging op de lange termijn zal leiden tot economische groei. Zodra de economie door de belastingverlaging groeit, wordt het geld weer terugverdiend, is de redenering van nieuwe regering onder leiding van premier Truss. Maar er zijn zorgen dat het plan de al hoge inflatie nog verder zal doen stijgen. Critici vrezen dat het pond nog verder in waarde zal dalen, waardoor de Britse regering ook meer geld kwijt is aan rente op staatsleningen. De waardedaling van het pond, maar ook van andere valuta ten opzichte van de dollar, is al een tijd aan de gang. Begin maart was een pond nog 1,35 dollar waard, ruim 30 dollarcent meer dan vanmorgen vroeg.||https://nos.nl/artikel/2446120-waarde-britse-pond-ten-opzichte-dollar-gedaald-tot-laagste-stand-ooit
2022-09-26||200.000 kuikens geruimd om vogelgriep in Drenthe, grootste ruiming tot nu toe|| Bij een pluimveebedrijf in het Drentse Nieuw-Weerdinge is vogelgriep vastgesteld. Ruim 200.000 vleeskuikens op het bedrijf worden geruimd om verspreiding van het virus tegen te gaan. Het lijkt te gaan om de grootste ruiming op een pluimveebedrijf tot nu toe. Het gaat waarschijnlijk om de besmettelijke variant, zegt het ministerie van Landbouw, Natuur en Voedselkwaliteit tegen RTV Drenthe. Volgens de Rijksoverheid liggen er in de 1-kilometerzone om het bedrijf geen andere pluimveebedrijven. Binnen drie kilometer zijn zes soortgelijke bedrijven gevestigd. De NVWA houdt de dieren van die bedrijven de komende twee weken nauwlettend in de gaten om eventuele besmettingen met vogelgriep op te sporen.||https://nos.nl/artikel/2446118-200-000-kuikens-geruimd-om-vogelgriep-in-drenthe-grootste-ruiming-tot-nu-toe
2022-09-26||Sonde botst vannacht op planetoïde, test om gevaar uit de ruimte te bestrijden|| Om 01.14 uur vannacht zal een Amerikaanse ruimtesonde met hoge snelheid op een ruimterots botsen. En dat is precies de bedoeling. Ruimtevaartorganisatie NASA onderzoekt of zo'n manoeuvre de koers kan veranderen van een planetoïde die dreigt in te slaan op aarde. Even ter geruststelling: er dreigt geen gevaar, dit is een test. Doelwit is Dimorphos, een 160 meter brede planetoïde die rondjes draait om zijn grotere zus Didymos van circa 750 meter. Samen draaien ze in 770 dagen om de zon. Ze naderen de aarde dit jaar tot op 10,6 miljoen kilometer. De ruimterotsen liggen niet op ramkoers met de aarde en een botsing kan ze ook niet per ongeluk onze kant op duwen. Het is voor het eerst dat getest wordt of de aarde zo zou kunnen worden verdedigd. DART, dat staat voor Double Asteroid Redirection Test, werd ervoor in november 2021 gelanceerd. Zie hier hoe de reis naar Dimorphos ging: De dreiging vanuit de ruimte lijkt op dit moment niet erg groot. Van alle asteroïden die dicht bij de aarde hun rondjes om de zon draaien, zal er komende eeuw niet een groter dan 140 meter inslaan. Maar NASA schat ook dat we de helft van alle planetoïden nog niet kennen. Bovendien kunnen ook kleinere rotsblokken nog enorme verwoestingen aanrichten. En op de langere termijn is het vrijwel onvermijdelijk dat er ooit weer een gevaarlijk rotsblok inslaat. Vandaar dat het verstandig is toch te testen welke verdediging werkt. Wetenschappers hebben al diverse verdedigingsmethoden bedacht. Veel mensen zullen daarbij aan de film Armageddon denken, waarin een rotsblok met een atoombom wordt opgeblazen. DART maakt de stap van actiefilm naar realiteit, zij het iets minder spectaculair: de planetoïde krijgt een 'zetje'. Door ruim op tijd de koers iets te veranderen, mist een rots de aarde op forse afstand. Het doel raken is echter nog niet zo makkelijk. "Je probeert iets kleins bewegends te raken met iets wat zelf ook met hoge snelheid beweegt", zegt Michel van Pelt. Deze ingenieur bij de Europese ruimtevaartorganisatie ESA zal nagelbijtend de livestream volgen vannacht. DART is zo ver weg dat het 1,5 minuut duurt voordat instructies aankomen. Doordat de sonde met ruim 24.000 kilometer per uur vliegt, betekent dat dat DART dan alweer ruim 500 kilometer verder is. En dat terwijl het doelwit zo klein is dat DARTs camera de rots pas een uur voor inslag kan onderscheiden van de grotere rots Didymos waar hij omheen draait. NASA maakte een schematische weergave van de het doel van de missie: De laatste vier uur vliegt DART daarom geheel op de automatische piloot. Een speciaal instrument stuurt op basis van informatie van onder meer camerabeelden en de positie van de sterren aan de hemel. "Als ze de planetoïde missen, dan is het meteen einde missie. Dan is het compleet mislukt. Je kunt geen U-bocht maken", zegt Van Pelt. Of het raak is weten we waarschijnlijk vrij snel. DART heeft een camera aan boord die tot 5 seconden voor inslag foto's maakt. Antennes op aarde blijven tot het laatst in contact. Drie minuten na de botsing vliegt er een Italiaanse mini-satelliet langs om de schade om te nemen. LICIAcube koppelde zich daarvoor afgelopen 11 september los. Vanaf de aarde kijken telescopen mee in hoeverre de baan van Dimorphos verandert. Welk effect de botsing gaat hebben is onduidelijk. Dat hangt af van de samenstelling van de asteroïde. Het kan zijn dat je een 'hard-tegen-hard-knal' krijgt. DART slaat dan een diepe krater en veel materiaal wordt de ruimte in geslingerd. Maar asteroïden zijn vaak niet massief maar juist heel poreus. DART zou dan juist zonder veel effect diep in de ruimterots verdwijnen. "Als we wisten wat er zou gebeuren, dan hoefden we het niet te doen", zegt van Pelt. Juist de kennis die wordt opgedaan moet helpen de bestaande computermodellen te verbeteren. Met de HERA-missie gaat de ESA de komende jaren de botsing nog uitgebreider onderzoeken. Deze sonde reist in 2024 af naar Didymos en Dimorphos en gaat veel uitgebreider bekijken wat er is gebeurd en meten hoe de baan is veranderd. Als er een diepe krater is geslagen kan HERA bovendien zelfs het binnenste bekijken van de planetoïde - waar nog weinig over bekend is. Daarvoor is nog wel even geduld nodig: naar verwachting arriveert HERA in december 2026 op zijn bestemming.||https://nos.nl/artikel/2446116-sonde-botst-vannacht-op-planetoide-test-om-gevaar-uit-de-ruimte-te-bestrijden
2022-09-26||Mobilisatie verloopt chaotisch, 'incompetentie bij Russische autoriteiten' || Bijna een week na de aankondiging van een gedeeltelijke mobilisatie in Rusland is het duidelijk dat die allesbehalve gladjes verloopt. In steden als Moskou, Sint-Petersburg maar ook in tientallen andere plaatsen gingen mensen de straat op om te laten zien dat ze tegen de oorlog en tegen de mobilisatie zijn. De Russische mensenrechtenorganisatie OVD-info houdt het aantal mensen bij dat bij die protesten wordt opgepakt. Na gisteren stond de teller op 2355. In Dagestan en Jakoetië kwam het tot duw- en trekwerk met de politie. Vanuit deze deelrepublieken zijn naar verhouding veel mannen naar de oorlog in Oekraïne gestuurd. Beelden uit Dagestan, gisteren:  Gewelddadiger protesten zijn er ook. Zo werden in meerdere plaatsen brandbommen naar aanmeldcentra voor dienstplichtigen gegooid. In de regio Irkoetsk riep een man vandaag "niemand zal vechten", hij schoot vervolgens een rekruteringsofficier neer. Waarschuwing: op deze video is te zien hoe de man de officier neerschiet: In de stad Rjazan, 80 kilometer ten zuiden van Moskou, stak een man zich bij een busstation in brand. "Ik wil niet vechten in Oekraïne", zou hij hebben geroepen. Poetin zei vorige week dat het om een gedeeltelijke mobilisatie ging van 300.000 reservisten. "Het blijkt dat veel meer mensen worden opgeroepen", zegt Oost-Europadeskundige Bob Deen van Instituut Clingendael. "Ook mensen met een IT-achtergrond of een medische achtergrond, om bepaalde gaten in de Russische krijgsmacht te dichten. Maar ook heel veel jonge mannen uit achterstandsregio's." Duizenden Russen wachtten de oproep niet af en vluchtten in de afgelopen dagen naar het buitenland, onder meer naar Kazachstan, Georgië, Mongolië en Finland. Meestal zijn dit goed opgeleide, Engels sprekende Russen die in het buitenland een nieuw leven op kunnen bouwen. De onafhankelijke online krant Novaja Gazeta schatte het aantal vluchtelingen zondag op 261.000. Een lid van het Russische hogerhuis zei vandaag dat Rusland dienstplichtigen moet verbieden om naar het buitenland te reizen. Kremlin-woordvoerder Dmitri Peskov ontkende niet dat zo'n besluit eraan zit te komen. "Ik weet daar niets van. Op dit moment zijn daar nog geen besluiten over genomen." Ook duiken in Russische media berichten op dat niet alleen reservisten worden opgeroepen, maar ook ouderen en medisch ongeschikten. Peskov erkent dat er fouten worden gemaakt, maar zegt dat die zullen worden hersteld. Deen wijt het chaotische verloop van de mobilisatie aan gebrek aan ervaring. Hij ziet parallellen met de aanpak van de coronapandemie. "Dat was ook chaos. Dit lijkt ook incompetentie en willekeur te zijn bij de Russische autoriteiten." Deen verwacht dat het nut van de nu opgeroepen rekruten op korte termijn beperkt is. "Je kan ze natuurlijk naar het front sturen om bepaalde gaten te dichten. Maar ze hebben bijna geen training gehad en ze hebben maar heel gebrekkig materieel. Dan zijn ze geen partij tegen de goed georganiseerde en gemotiveerde Oekraïense strijdkrachten. Dus ja, je zou ze kanonnenvoer kunnen noemen." Door zo veel mannen te mobiliseren zal de Russische economie grote schade oplopen, denkt Deen. "Daarnaast zijn naar schatting zo'n 200.000 tot 250.000 mannen de grens over gevlucht. Die werken ook niet meer." Volgens Deen is de mobilisatie in Rusland heel slecht gevallen. "De gewone Rus had tot nu toe nog niet zo veel last van de oorlog en ervaart dit als een gebroken belofte van Poetin. Je ziet met name in die etnische deelrepublieken, die de meeste mensen moeten leveren, dat daar protesten ontstaan." Dat juist deze ver van Moskou gelegen republieken veel mensen leveren, is volgens Deen geen toeval. Het zijn achterstandsregio's, dat maakt het makkelijker om mensen te verleiden om bij het leger te gaan. "Maar Poetin hoopt ook dat de onvrede over de mobilisatie tot deze regio's beperkt blijft en niet in Moskou en Sint-Petersburg zal ontstaan." Deen denkt dat het besluit om te mobiliseren door de historici van de toekomst als belangrijk beoordeeld zal worden. "Dit zet de interetnische spanningen in de Russische federatie heel erg op scherp. Dit is een heel impopulaire maatregel. Er vluchten niet voor niets zo veel Russen. Dit is eigenlijk het moment dat de oorlog voor de meeste gewone Russen heel dichtbij begint te komen. En dan blijken ze er helemaal niet zo achter te staan." Dat betekent niet dat de val van Poetin nabij is. "Hij zou door middel van zware repressie nog best een tijd aan de macht kunnen blijven", zegt Deen. "Op langere termijn denk ik dat dit zijn positie zal verzwakken."||https://nos.nl/artikel/2446115-mobilisatie-verloopt-chaotisch-incompetentie-bij-russische-autoriteiten
2022-09-26||Verdachten ontvoeringspoging Belgische minister willen niet naar België|| De vier Nederlanders die vastzitten voor het beramen van een ontvoering van de Belgische minister Van Quickenborne verzetten zich tegen overlevering aan België. Dat betekent dat de rechtbank hierover zal moeten besluiten. De vier mannen, die tussen de 20 en 48 jaar zijn, werden afgelopen weekend aangehouden in Den Haag en Leidschendam. Dat gebeurde op verzoek van de Belgische autoriteiten. De arrestaties volgden op de vondst, eerder vorige week, van een auto met vuurwapens en benzine bij het huis van de minister van Justitie. Zelf meldde Van Quickenborne in een videoboodschap dat een ontvoeringspoging was verijdeld. Hij is onder verhoogde beveiliging geplaatst. De verdachten werden vandaag voorgeleid aan een officier van justitie in Amsterdam. Die bepaalde dat ze voorlopig vast blijven zitten. Ze mogen alleen contact hebben met hun advocaat. Nu de vier zich verzetten tegen overlevering, zal de Internationale Rechtshulpkamer van de rechtbank in Amsterdam zich daarover buigen. Die zitting zal binnen twee maanden zijn.||https://nos.nl/artikel/2446113-verdachten-ontvoeringspoging-belgische-minister-willen-niet-naar-belgie
2022-09-26||Groningen: tot nu toe 880 panden gesloopt door gaswinning|| In Groningen zijn 880 panden gesloopt sinds de provincie in 2012 de zwaarste aardbeving tot nu toe registreerde, bij Huizinge. Dat blijkt uit gegevens van de Nationaal Coördinator Groningen (NCG), die de NOS heeft opgevraagd. Het gaat om panden die onvoldoende bestand waren tegen zwaardere aardbevingen of die onverkoopbaar waren. Historische en erfgoedverenigingen uit de gemeente Eemsdelta vrezen dat te veel beeldbepalende gebouwen verdwijnen uit Groningse dorpen. De meeste panden zijn gesloopt in het kader van de zogenoemde versterkingsoperatie die gaande is in het aardbevingsgebied. Het zijn vooral rijtjeswoningen en appartementencomplexen (ruim 75 procent), maar ook zorggebouwen (bijna 10 procent). De NCG coördineert die versterkingsoperatie. Hoeveel panden voor de oprichting van deze coördinator al waren gesloopt, is niet bekend. Cock Peterse van de Stichting Erfgoed Loppersum maakt zich zorgen over het verdwijnen van kenmerkende straten en villa's uit de jaren 20. "We zijn bang dat als het zo doorgaat straks alleen nog de Petrus en Pauluskerk overblijft." Om aandacht voor de sloop van panden te vragen, hangt er sinds kort een spandoek voor de kerk met de tekst: 'Hoe ziet Loppersum er over tien jaar uit?' Peterse vreest dat Loppersum op een Vinex-wijk gaat lijken als niet meer panden in bescherming worden genomen. "Nu is het dorpsgezicht wel als beschermd bestempeld, maar de straten daarbuiten niet". Op aandringen van Hans Alders, van 2015 tot 2018 Nationaal coördinator Groningen, hebben alle aardbevingsgemeenten een lijst aangelegd met karakteristieke panden. Rijksmonumenten en gemeentelijke monumenten mogen sowieso niet worden gesloopt. Voor panden die door de gemeenten zijn vastgesteld als beeldbepalend of karakteristiek zijn de regels minder strikt en zijn de kosten medebepalend. Als de versterkingskosten van een karakteristiek gebouw hoger zijn dan 150 procent van de herbouwwaarde is sloop en nieuwbouw mogelijk. Bij beeldbepalende gebouwen ligt die grens op 100 procent van de herbouwwaarde. Maar sloop kan alleen met instemming van de eigenaar en de gemeente. Peterse hoort van eigenaren van deze panden dat zij zich soms gedwongen voelen maar akkoord te gaan met de sloop van hun pand. Volgens de erfgoedstichting zijn de gemeentelijke lijsten bovendien onzorgvuldig samengesteld. "Er is met Google Earth een snelle scan gedaan en de gemeente wil zich niet genoeg hardmaken om te voorkomen dat hele straten verdwijnen", verwijt Peterse het gemeentebestuur van Eemsdelta. Zijn schrikbeeld is de enorme metamorfose die in het nabijgelegen Overschild gaande is. Daar zijn in de kern van het dorp al gezichtsbepalende gebouwen gesloopt. "In Overschild zijn goedkope, lelijke prefabwoningen neergezet die niets meer te maken hebben met de kenmerkende Groningse huizen met hun bijzondere voegen. Maar er zijn ook panden neergezet die veel groter zijn en er compleet anders uitzien dan wat er stond. Als dat zo op grote schaal in Groningen verdergaat, dan gaat het er allemaal heel anders uitzien.", vreest Peterse. De historische verenigingen hebben hun zorg neergelegd bij de Rijksbouwmeester, die adviseert over architectuur in Nederland. Ook daar wordt met speciale aandacht gekeken naar de versterkingsoperatie, die zo groot is dat hij volgens Tertius Hanekamp alleen te vergelijken is met de wederopbouw van Nederland na de Tweede Wereldoorlog. Hanekamp houdt zich namens de Rijksbouwmeester bezig met de veranderingen in Groningen. Geholpen door bewoners, ondernemers en scholieren stelt Hanekamp met de gemeente Eemsdelta momenteel een 'gebiedsbiografie' op. "Dit is een verhaal over de ontstaansgeschiedenis van het gebied waar de bewoners trots op zijn en waaruit lessen kunnen worden getrokken voor de versterkingsoperatie." Dat moet helpen bij keuzes voor het behoud en het versterken van de historische en landschappelijk kenmerken van het gebied. "De focus ligt nu op het tempo waarin huizen worden versterkt of - als dat te duur is - gesloopt. Maar dat mag niet ten koste gaan van het zorgvuldig nadenken over wat je belangrijk vindt om te behouden of te verbeteren. Dit zal vragen om maatwerk per dorp", waarschuwt hij. Hanekamp is optimistisch door de huidige beperking van de gasproductie. "Het lijkt er nu op dat veel minder huizen heel omvangrijk hoeven te worden versterkt en nog zelden zullen worden gesloopt". Of de beperking van de gasproductie blijvend is, zal de komende maanden moeten blijken, nu er vanwege de oorlog in Oekraïne een gastekort dreigt.||https://nos.nl/artikel/2446109-groningen-tot-nu-toe-880-panden-gesloopt-door-gaswinning
2022-09-26||Italianen in druilerig Rome reageren afwachtend op overwinning Meloni|| Giorgia Meloni heeft gewonnen, kopt de krant Corriere della Sera. "Ze heeft dus gewonnen, zucht", mompelt de krantenverkoper, terwijl hij de krant overhandigt. "Aan de belastingen zal toch niks veranderen, ik zal alsnog veel blijven betalen." Teleurstelling, terughoudendheid, maar ook enthousiasme: dat is de stemming die naar voren komt in gesprekken met enkele Italianen in Rome. Het is de ochtend na de parlementsverkiezingen. Een druilerige ochtend, met in het centrum vooral toeristen op straat. Bij het partijkantoor van Fratelli d'Italia, achter de Senaat, is nog niemand te vinden behalve journalisten die hopen een glimp op te vangen van partijleider Giorgia Meloni. Duidelijk is inmiddels dat die radicaal-rechtse partij heeft gewonnen. Samen met de Lega van Salvini en Forza Italia van Berlusconi heeft het rechtse blok een absolute meerderheid in het parlement. Omdat Fratelli d'Italia de grootste partij is, zal Italië met Meloni voor het eerst in de geschiedenis een vrouwelijke premier krijgen. In een kleine koffiebar vlak bij het Pantheon zit een vrouw van middelbare leeftijd de krant te lezen. "Ik ben blij dat een vrouw heeft gewonnen. Los daarvan is ze ook intelligent", zegt ze. Of de vraag of ze op Meloni heeft gestemd, wil ze niet antwoorden. En ook haar mening over Meloni's ideeën wil ze niet geven. "We moeten afwachten hoe ze zal regeren. Het zal niet makkelijk zijn om dit land te leiden." In dezelfde koffiebar staat een man met een groepje collega's te pauzeren. Zij zijn iets minder enthousiast over Meloni. "Ik stem nooit op een rechtse partij", zegt een van de mannen. Echt rouwig om de uitslag is hij ook weer niet. "We moeten zien wat ze ons brengt." Het lijkt erop dat vooral mensen die niet blij zijn met de verkiezingsuitslag daar uitgesproken over zijn. "Ik ben bezorgd. Voor de nabije toekomst van dit land vrees ik dat we ons steeds meer zullen afzonderen van Brussel", zegt een oudere man die op straat schuilt voor de regen. "En ik maak mij zorgen over de rechten van burgers, ik hoop niet dat we een land als Hongarije of Polen worden." Verderop, in de winkelstraat Via del Corso, zegt een jonge verkoopmedewerkster dat ze deze uitslag niet had verwacht. "Ook na de laatste peilingen (waarin Fratelli d'Italia als grootste partij uitkwam, red.) niet. Laat ik zeggen dat ik hier niet blij mee ben." Ze hoopt dat de nieuwe regering het leven in Italië verbetert. "Ik ben iemand die van feiten houdt. Eerst zien en dan geloven." 'Eindelijk verandering' Fratelli d'Italia en Giorgia Meloni zijn eurosceptisch, maar ze willen niet uit de EU stappen. "Ik verwacht meer politieke zelfbeschikking voor Italië, uiteraard binnen de regels van de Europese Unie. Ik verwacht dat we ons laten horen op een meer defensieve toon", zegt een oudere man. Anderen hopen vooral dat Meloni een frisse wind laat waaien door Italië. "Eindelijk komt er een beetje verandering. Want, laten we eerlijk zijn, het is een paar jaar geleden dat wat dat voor het laatst hadden", zegt een jongeman. "Laten we hopen dat alle ideeën ook werkelijkheid worden. Het is afwachten."||https://nos.nl/artikel/2446106-italianen-in-druilerig-rome-reageren-afwachtend-op-overwinning-meloni
2022-09-26||Nieuwe leeuw doodt leeuwin bij gevecht in dierentuin Emmen|| In dierentuin Wildlands in Emmen is gisteren een leeuwin dood gevonden. De bijna 16-jarige Tia bezweek na een gevecht, waarschijnlijk met een nieuwe mannetjesleeuw Jafar. Verzorgers troffen haar zondagochtend dood aan op het buitenterrein.  De 12-jarige Jafar loopt sinds vorige maand rond in de dierentuin. Hij komt uit een wildpark in Frankrijk en werd gehaald na de dood van leeuw Dudley afgelopen maart. "De leeuwengroep van het dierenpark zit midden in het introductieproces van een nieuwe man", zegt een woordvoerder van Wildlands tegen RTV Drenthe. "Stap voor stap is hij bij de leeuwinnen geïntroduceerd. Zo'n kennismakingstijd kan bij deze roofdieren erg lang duren en is zeker niet zonder risico's." Volgens Wildlands moet een mannetjesleeuw het leiderschap opeisen. Vaak gaat dat gepaard met ruzies en gevechten. Leeuwin Tia stond bij de leeuwinnen het hoogst in rang, waardoor er tussen haar en Jafar regelmatig wrijving was. Bezoekers van het park hebben niets van het incident meegekregen, aldus het dierenpark. De fatale ruzie is ook niet vastgelegd op camera's in het verblijf. ||https://nos.nl/artikel/2446104-nieuwe-leeuw-doodt-leeuwin-bij-gevecht-in-dierentuin-emmen
2022-09-26||Zware criminelen in EBI mogen nog minder bellen en bezoek ontvangen|| Het regime in de Extra Beveiligde Inrichting (EBI) in Vught wordt nog strenger. Zware criminelen als Ridouan Taghi mogen nog maar één bezoeker per week ontvangen en nog maar één keer per week 10 minuten bellen. Tot nu toe mochten ze drie bezoekers ontvangen en drie keer tien minuten bellen. De ministers Weerwind (Rechtsbescherming) en Yesilgöz (Justitie) willen op die manier voorkomen dat de gevangenen via contacten in de buitenwereld doorgaan met criminele activiteiten. De nieuwe regels gaan zo snel mogelijk in. De huidige regelgeving schiet tekort, vinden de bewindslieden. Onlangs bleek nog dat Taghi brieven schreef naar medegevangene Mohammed B., die veroordeeld is voor de moord op filmmaker Theo van Gogh. Justitie houdt er rekening mee dat er verborgen boodschappen in de brieven stonden. Ook werd de toenmalige advocaat van Taghi, zijn neef, gearresteerd omdat die als doorgeefluik zou hebben gefunctioneerd voor opdrachten aan handlangers buiten de gevangenis. Het opleggen van beperkingen aan gedetineerden wordt voortaan de directe verantwoordelijkheid van minister Weerwind. "Hiermee wil ik voorkomen dat gevangenismedewerkers een doelwit worden van criminelen die druk uitoefenen om opgelegde beperkingen op te heffen", zegt de minister. Ondertussen werkt hij met spoed aan een wetswijziging om de allerzwaarste criminelen nog verdere beperkingen op te kunnen leggen. Zo moet het mogelijk worden om bepaalde contacten en vormen van communicatie door deze gedetineerden helemaal te verbieden. Ook wil hij de mogelijkheid creëren om visueel toezicht te houden op gesprekken tussen sommige gevangenen en hun advocaat. Nu zijn die gesprekken altijd vertrouwelijk. Dat is ook wettelijk zo geregeld. Weerwind wil de wetswijziging begin volgend jaar naar de Kamer sturen. De minister kwam vandaag ook met een verder uitgewerkt plan voor een landelijk toezichthouder op de advocatuur. Toen uitkwam dat Taghi via een van zijn advocaten geheime boodschappen doorspeelde naar de buitenwereld, werd al verscherpt toezicht aangekondigd. De controle op advocaten is nu nog verdeeld over elf verschillende regio's, maar zal door één landelijke instantie geregeld worden. De nieuwe toezichthouder wordt ondergebracht bij de Nederlandse Orde van Advocaten, de beroepsvereniging. Vorige week stapte een van de huidige toezichthouders op, omdat het toezicht in het nieuwe plan niet langer onafhankelijk zou zijn. Minister Weerwind belooft nu dat er een "blik van buiten" komt, een commissie die weer moet kijken of de toezichthouder goed functioneert.||https://nos.nl/artikel/2446101-zware-criminelen-in-ebi-mogen-nog-minder-bellen-en-bezoek-ontvangen
2022-09-26||Rechter geeft toestemming voor noodopvang asielzoekers op cruiseschip Velsen-Noord|| Het Centraal Orgaan opvang asielzoekers (COA) mag duizend asielzoekers opvangen op een cruiseschip in Velsen-Noord. Dat heeft de rechtbank in Haarlem vandaag besloten. Ondernemers in de Noord-Hollandse plaats wilden in een kort geding de opvang voorkomen, maar volgens de rechter wegen de belangen voor de noodopvang zwaarder dan die van de ondernemers. De ondernemers vinden de omgeving van de plek waar het schip ligt niet veilig genoeg om asielzoekers te laten wonen. Ook vinden ze dat het te dicht ligt bij een bedrijf waar gevaarlijke activiteiten plaatsvinden. De rechter vindt dat dit laatste argument "onvoldoende is onderbouwd". Bovendien doet de gemeente volgens de rechter met het plaatsen van hekken en andere maatregelen genoeg om het terrein veilig te maken en eventuele overlast van de nieuwe bewoners te beperken. De gemeente Velsen en COA krijgen wel een kleine tik op de vingers, meldt NH Nieuws. Het COA heeft nog geen omgevingsvergunning, maar de gemeente besloot de opvang te gedogen. "De juiste volgordelijkheid der dingen was geweest: eerst de omgevingsvergunning en daarna pas het schip, in plaats van andersom", meent de rechter. Een woordvoerder van het COA laat weten dat vanmiddag de eerste honderd asielzoekers op het schip worden ondergebracht. "Gelukkig was in mijn gemeenteraad een overweldigende meerderheid het ermee eens dat we een bijdrage moesten leveren", zegt de burgemeester van Velsen over de noodopvang op het cruiseschip. Het schip is ondertussen al aangekomen:||https://nos.nl/artikel/2446099-rechter-geeft-toestemming-voor-noodopvang-asielzoekers-op-cruiseschip-velsen-noord
2022-09-26||Aanhouding in Polen in moordzaak rond Peter R. de Vries|| In Polen is een man aangehouden op verdenking van betrokkenheid bij de moord op Peter R. de Vries. Dat meldt het Openbaar Ministerie. Het gaat om een 30-jarige Pool. Het OM heeft om zijn overlevering gevraagd. Het OM verdenkt de man ervan dat hij heeft geholpen bij het voorbereiden van de aanslag. Hij zou ten tijde van de moord - in juli vorig jaar - in Rotterdam hebben gewoond. Wanneer hij wordt overgeleverd, is nog onduidelijk. De twee vermoedelijke uitvoerders werden direct na de aanslag al opgepakt op de A4 bij Leidschendam. Tegen hen zou vorige maand uitspraak worden gedaan, maar dat werd uitgesteld vanwege een verklaring van nieuwe getuige. Volgens het OM waren de twee, Delano G. en Kamil E., bij de moord betrokken als schutter en chauffeur. Justitie wil dat zij allebei levenslang de cel in gaan. Het OM startte ook een los onderzoek naar andere betrokkenen bij de moord. Afgelopen juli werden nog eens vier verdachten aangehouden. Het ging om drie Nederlanders en een Pool. Deze Pool, Krystian M., wordt gezien als de man die de moord aanstuurde. Hij is volgens het OM ook de link naar Ridouan Taghi. Al langere tijd wordt vermoed dat de moord verband houdt met Taghi. De Vries trad namelijk op als vertrouwenspersoon van Nabil B., die kroongetuige is in een omvangrijke zaak tegen de topcrimineel. Nog niet eerder kon justitie een link duidelijk aantonen, tot men bij Krystian M. terechtkwam. Hij zou via advocaat Youssef T. boodschappen van Ridouan Taghi uit de gevangenis hebben ontvangen.||https://nos.nl/artikel/2446098-aanhouding-in-polen-in-moordzaak-rond-peter-r-de-vries
2022-09-26||Groninger gasputten gaan op waakvlam, doel blijft daarna sluiten|| De elf Groningse gasputten die nog open zijn, gaan op de zogeheten waakvlam. Dat betekent dat er een minimale hoeveelheid gas wordt gewonnen: 2,8 miljard kubieke meter in het komende gasjaar, vanaf oktober.  Dat is nodig om de systemen draaiend te houden en in geval van uiterste nood alsnog in te zetten, schrijft staatssecretaris Vijlbrief van Mijnbouw aan de Tweede Kamer. Het streven is dat niet te doen, en het blijft ook de bedoeling de velden volgend jaar of uiterlijk het jaar daarop te sluiten, aldus Vijlbrief. Het kabinet liet al eerder weten geen plannen te hebben om vanwege de gascrisis alsnog weer te gaan winnen uit de Groningse velden. Gaswinningsbedrijf NAM krijgt elk jaar voor 1 oktober - het begin van het nieuwe gasjaar - het definitieve gasbesluit van het ministerie van Economische Zaken te horen. Vijlbrief laat weten het veld in ieder geval het komende jaar nog open te houden door elf putten op 'de waakvlam' te zetten. Dat betekent dat er in geval van uiterste nood nog iets mogelijk is, maar volgens Vijlbrief is het kabinet dat niet van plan. Hij wijst erop de omgeving en de ontwikkelingen in de wereld niet in de hand te hebben, maar het alleen als reserveoptie te zien bij enorme tekorten. Hij blijft er ook bij dat het "te gevaarlijk" is om weer meer te gaan winnen in de Groningse gasvelden. "Dat gaan we niet doen", is dan ook zijn boodschap aan critici die zeggen dat de gasvelden vanwege de hoge prijzen wel weer open moeten. Tegen iedereen die meent dat er met goede compensatie van Groningers wel weer te boren valt, zegt Vijlbrief dat het geen kwestie van geld is. Vijlbrief zegt dat hij regelmatig naar Groningen gaat om van gedupeerden te horen tegen welke problemen zij aanlopen bij de schadeafhandeling en de trage versterkingsoperatie. Zeker 13.000 panden moeten worden versterkt, zodat ze niet direct instorten bij zwaardere bevingen. Daar moet, ondanks de nu al verlaagde productie, nog steeds rekening mee worden gehouden. De verhalen van de Groningers sterken hem in de overtuiging dat er zo snel mogelijk een einde aan de gaswinning moet komen. "Na alle aardbevingen en alles wat je hoort in de enquête is het ontzettend belangrijk dat we ons woord houden", aldus Vijlbrief in een toelichtend gesprek tegen de NOS.||https://nos.nl/collectie/13902/artikel/2446096-groninger-gasputten-gaan-op-waakvlam-doel-blijft-daarna-sluiten
2022-09-26||Beveiligers verdacht van betrokkenheid bij dood festivalganger Breda|| Zes beveiligers van een popfestival in Breda worden verdacht van betrokkenheid bij de dood van een 37-jarige Poolse man. De man veroorzaakte overlast op het festival en werd door beveiligers in bedwang gehouden tot de politie kwam. Toen de agenten aankwamen was de ademhaling van de man gestopt. Het incident gebeurde twee weken geleden, op de zaterdag van festival Breda Barst. Agenten reanimeerden de man, maar een dag later overleed hij alsnog. Het is nog niet duidelijk waardoor de man buiten bewustzijn raakte. Zes beveiligers worden verdacht van betrokkenheid bij zijn dood. Vier Brabanders, tussen de 19 en 59 jaar oud, werden kort na het festival al aangehouden, schrijft Omroep Brabant. Inmiddels is het viertal weer vrij, maar ze worden nog steeds als verdachten gezien. Twee andere beveiligers, die ook verdachten zijn in de zaak, worden later nog verhoord.||https://nos.nl/artikel/2446094-beveiligers-verdacht-van-betrokkenheid-bij-dood-festivalganger-breda
2022-09-26||Podcast De Stemming: Kamerfatsoen en een dolk in de rug|| In een week waarin het kabinet de crises nog even in de ijskast liet staan, kon de Tweede Kamer zich met wat anders bezighouden. Met zichzelf bijvoorbeeld. In de Kamer ging het over het aanscherpen van het Reglement van Orde. De vraag is of dat meer fatsoen oplevert. Ondertussen overweegt het kabinet aangifte tegen een Kamerlid, omdat die had geknutseld met een nazivlag. En oud-Kamervoorzitter Arib verwijt de huidige Kamervoorzitter Bergkamp dat ze haar een dolk in de rug steekt. Dat is volgens het huidige reglement van Orde verboden. Verder ging premier Mark Rutte met Sven Kockelmann in het Catshuis in te kleine stoeltjes zitten en namen ze eens rustig alle problemen door. Wat was de boodschap van de premier? En in de rubriek "In de Wandelgangen" een keer aandacht voor een overleg dat bijna nooit aandacht krijgt: de Rijksministerraad, het maandelijks overleg tussen een deel van het kabinet en de gevolmachtigde ministers van Curaçao, Sint-Maarten en Aruba. Deze aflevering van De Stemming kun je hier beluisteren. Bevalt het? Vergeet je dan niet te abonneren! De Dag: elke werkdag twintig minuten verdieping bij één onderwerp uit het nieuws. Met het Oog op Morgen: elke dag een overzicht van het nieuws, een blik in de ochtendkranten en het betere journalistieke interview. Het Beste uit het Oog: iedere zaterdag selecteert de redactie van Met het Oog op Morgen de mooiste gesprekken van de afgelopen week. De Stemming van Vullings en Van der Wulp: elke vrijdag een nieuwe aflevering waarin de politieke week wordt doorgenomen. Gemaakt door NOS en EenVandaag. Lang verhaal kort: elke werkdag rond vijven één onderwerp, in 5 minuten. NOS op 3 vertelt je wat je moet weten over een actueel onderwerp om het nieuws erover beter te kunnen volgen.||https://nos.nl/artikel/2446091-podcast-de-stemming-kamerfatsoen-en-een-dolk-in-de-rug
2022-09-26||Jupiter in 70 jaar niet zo dichtbij: 'Zo mooi zullen we hem niet meer zien'|| De planeet Jupiter staat vannacht dichter bij de aarde dan op enig moment sinds 1951. Hierdoor lijkt de planeet groter en is hij beter te zien. Bijkomend voordeel is dat Jupiter vanavond in oppositie staat. Dat betekent dat Jupiter en de zon zich precies aan de tegenovergestelde zijdes van de aarde bevinden. Daardoor is hij duidelijker te zien. Dit gebeurt elke 13 maanden, maar door de kleinere afstand wordt het effect nu versterkt. Op sociale media verschenen de afgelopen dagen al foto's van mensen die de planeet zagen: De planeet zal in het oosten te zien zijn en is "helderder dan de felste ster die we kunnen zien, behalve de zon," zegt astronoom Annelotte Derkink van de Universiteit van Amsterdam in het NOS Radio 1 Journaal. Ze noemt de kans dat we de planeet nog een keer zo mooi te zien krijgen "heel klein." Jupiter zal pas over 107 jaar weer zo dicht bij de aarde staan. "We weten precies hoe de planeten ronddraaien," zegt Derkink. "Daardoor kunnen we ook goed voorspellen dat dit pas weer gebeurt in 2129." De gasreus kan vanavond met het blote oog worden waargenomen. Wie een verrekijker heeft, kan zelfs een paar van de 79 manen van Jupiter zien of de wolkenbanden op de planeet. Tussen die banden is een grote rode vlek, waar een gigantische storm plaatsvindt. Onderzoekers van de Japanse ruimtevaartorganisatie JAXA maakten vorige week bekend dat ze een enorme hittegolf op Jupiter hebben ontdekt. Die hittegolf heeft te maken met het magnetische veld van Jupiter, legt Derkink uit. Als deeltjes op dat magnetische veld botsen, veroorzaakt dat hitte. Vaak loopt de temperatuur op Jupiter dan op tot 400 graden Celsius. De onderzoekers ontdekten dat de huidige hittegolf temperaturen tot 700 graden Celsius veroorzaakt op een gebied dat tien keer zo groot als de aarde is. "Er is daar al 300 jaar een storm, dus die temperaturen verspreiden zich heel snel. Waarschijnlijk door een extra zonnewind, waardoor de botsing ook heftiger was", zegt sterrenkundige Derkink. De hittegolf op de gasreus is niet te zien met een simpele verrekijker, maar de banden en grootste manen waarschijnlijk wel. Wie de kans om de planeet goed te kunnen zien niet wil missen, moet na zonsondergang met een verrekijker richting het oosten kijken. Voor het zien van de details kan het best een statief gebruikt worden.||https://nos.nl/artikel/2446088-jupiter-in-70-jaar-niet-zo-dichtbij-zo-mooi-zullen-we-hem-niet-meer-zien
2022-09-26||Enquête gaswinning: 'Ik heb er recht op dat de overheid mij beschermt'|| "Ik ben geen arme Groninger. Ik ben een inwoner van Nederland. Ik ben gewoon Nederlands staatsburger. Ik heb er recht op dat de overheid mij beschermt, mij veiligheid biedt waar mogelijk". Het zijn de woorden van Frouke Postma-Doornbos uit Schildwolde, moeder van drie inmiddels volwassen zoons, tijdens de openbare verhoren van de parlementaire enquêtecommissie aardgaswinning Groningen. Die bescherming van de overheid heeft ze niet ervaren, beschreef ze vanochtend. De jarenlange strijd voor behoud en herstel van hun jaren-30-huis heeft diepe sporen achtergelaten bij haar, haar man en hun kinderen. Ze vertelde hoe haar kinderen opgroeiden in een gestreste omgeving met gestreste ouders. "Ik heb gewoon gefaald. We waren zo druk met het huis dat we niet doorhadden dat onze jongste zoon zwaar depressief werd." Postma en haar man kochten hun huis in Schildwolde in 1992. Toen was er nog geen sprake van schade aan hun woning, hoewel er in het gebied al af en toe aardbevingen waren geweest. Tijdens de zwaarste aardbeving tot nu toe in de provincie (2012) was het gezin met vakantie op Texel. Toen ze na de vakantie thuiskwamen, bleek er een grote scheur in de keldermuur te zitten en was de vloer helemaal nat. Sinds die tijd zijn ze verwikkeld in een strijd over de afwikkeling van de schade. Haar man raakte overspannen en Postma zelf kreeg hartklachten. Zestig keer koffie  Ze beschrijft dat in 2012 volstrekt onduidelijk was bij wie je schade kon melden. Later kwamen er steeds andere organisaties en mensen bij wie ze zich konden melden, met steeds andere schadeprotocollen. Op de vraag of ze kan inschatten met hoeveel verschillende mensen ze te maken kreeg, antwoordde ze: "Ik ben dat eens gaan tellen. Afgezien van alle bouwlieden, dus mensen die langskwamen om de schade te inspecteren en voor het afhandelen van de schade, waren dat zo'n zestig mensen binnen een jaar". Ze vroeg zich achteraf af hoe ze zo gek was geweest om iedere keer weer koffie te zetten, met steeds een vriendelijk gezicht, om te voorkomen dat het nóg ingewikkelder zou worden. Monster onder de grond Maar het is niet alleen de verontwaardiging over het knokken voor het herstel van de woning, op een manier die recht doet aan het huis, die Postma opbreekt. De aardbevingen zelf doen ook veel met het gevoel van veiligheid. Ze vertelt over een aardbeving tijdens een feestje in de tuin. De stemming zit er op dat moment goed in, de schade is weer hersteld. Ze verontschuldigt zich bijna door te zeggen dat het misschien kinderachtig klinkt, "maar het was alsof een monster in de grond zijn bek opentrok. Op dat moment dacht ik, wanneer houdt het een keer op? Wanneer kunnen we ons leven oppakken?" Postma pleit bij de commissie voor maatschappelijk werkers, die op wijkniveau mensen bijstaan. Nu moeten gedupeerden in hun eentje de strijd aan over hun huis. Maar, vertelt ze, dat lukt lang niet iedereen. En omdat het veel impact heeft, net als op haar gezin, had zij het fijn gevonden als er iemand naast hen had gestaan om hulp te bieden. Eelco Eikenaar (SP) was gedeputeerde voor de provincie Groningen van 2015 tot 2019 en in die rol dossierhouder gaswinning. Tijdens het verhoor kreeg hij het herhaaldelijk te kwaad. Hij moest tot zijn verdriet erkennen dat hij de Groningers onvoldoende heeft kunnen helpen bij de afhandeling van schade en versterking van hun huizen. De Groningse bestuurder voelde zich vaak alleen staan in zijn strijd tegen de NAM maar ook tegen het ministerie van Economische Zaken. "Als de politieke wil er niet is om iets te laten functioneren, als je erin zit om geld te besparen, dan is de uitkomst altijd waardeloos", beschreef Eikenaar zijn gevoel. Zelfs voor de gedeputeerde waren veel dingen die elders over Groningen werden besproken, niet bekend. "De informatievoorziening was niet bijster goed. We moesten het vaak doen met interpretatie", legt hij uit. Tijdens de verhoren die nu gaande zijn wordt hem dat steeds duidelijker. "Heel veel dingen die we nu in de verhoren horen, wisten wij niet. Het was ook wel een black box. Ik dacht op een gegeven moment dat ik maar het beste van het slechtste kon uitgaan."||https://nos.nl/collectie/13902/artikel/2446087-enquete-gaswinning-ik-heb-er-recht-op-dat-de-overheid-mij-beschermt
2022-09-26||Brand stopt met pils brouwen in Wijlre, tientallen banen weg in Limburg|| Bierbrouwer Brand stopt met het brouwen van pils in Wijlre, bij Valkenburg. Als gevolg van de sluiting van de pils-brouwerij verdwijnen 48 banen bij de Limburgse brouwerij. Het bedrijf in Wijlre blijft bestaan en legt zich toe op het brouwen van speciaal bier. Volgens moederconcern Heineken zit er groei in zowel de verkoop van pils als die van speciaalbieren, maar is er in Limburg geen ruimte voor uitbreiding. "Je zit ingesloten tussen het dorp en de Geul. Vandaar dat we hebben besloten de productie van het pils te verplaatsen", aldus een woordvoerder bij 1Limburg. Voor de medewerkers voor wie geen plaats meer is wordt gekeken naar andere passende functies binnen het bedrijf, schrijft de regionale omroep. Die nieuwe banen zullen niet in Wijlre zijn. "Mensen zouden in Den Bosch kunnen gaan werken of in Alken, in België. Als dat niet past, hebben we contact met de gemeente en zijn er andere mogelijkheden. Als ook dat niet lukt, is er een goede sociale regeling", aldus de woordvoerder van de brouwerij.||https://nos.nl/artikel/2446084-brand-stopt-met-pils-brouwen-in-wijlre-tientallen-banen-weg-in-limburg
2022-09-26||Hacker: kentekenparkeren Q-Park is risico voor stalking|| De mogelijkheid van Q-Park om contactloos op kenteken te kunnen parkeren, kan worden gebruikt om mensen te stalken. Dat ontdekte een Belgische hacker, die hetzelfde probleem ook bij andere parkeerbedrijven en -apps aantrof. Het probleem is kinderlijk eenvoudig te gebruiken: als mensen een kenteken toevoegen aan hun Q-Park-app, hoeven ze niet te bewijzen dat het kenteken van hen is. Als andermans kenteken wordt toegevoegd, is dus te zien waar iemand parkeert. In ruil daarvoor betaalt de stalker dus wel de rekening van zijn slachtoffer, waardoor het probleem vooral een risico is voor doelgerichte stalking. Zo kan bijvoorbeeld een boze ex achterhalen waar zijn onderduikende ex-partner ongeveer uithangt, als het kenteken bekend is. Q-Park zegt in een reactie dat mensen het vanzelf merken als hun kenteken aan andermans account is gekoppeld. "Dan gaat de slagboom open en worden er geen kosten in rekening gebracht." Ook kan een kenteken maar aan één account tegelijk worden gekoppeld, om misbruik te voorkomen. "Als gebruikers dit merken, kunnen ze contact opnemen met de klantenservice." Mensen kunnen echter ook denken dat het om een storing gaat als de slagboom zonder betaling opengaat, zegt de hacker, Inti De Ceukelaire. "Bovendien is het dan te laat, want je locatie is al doorgegeven." De Ceukelaire ontdekte het probleem ook met apps die voornamelijk buiten Nederland worden gebruikt, en waarmee mensen achteraf kunnen betalen voor parkeren. Dat kan door iemands kenteken in te voeren om een eerdere parkeertransactie te betalen. Ook zou het probleem optreden als mensen met de EasyPark-app parkeren in een parkeergarage. Die app wordt ook in Nederland aangeboden. Het probleem speelt in Nederland vooral met parkeergarages, maar in een aantal gevallen ook met straatparkeren, zegt de hacker. "120 vrijwilligers meldden zich aan om het probleem te testen, en in 29 procent van de gevallen wist ik hun locatie te achterhalen", zegt De Ceukelaire. "Het hadden er nog meer kunnen zijn, maar ik moest ergens stoppen." Het probleem is niet beperkt tot parkeren: op tolwegen met kentekenplaatherkenning in Frankrijk, Zweden, Noorwegen en Ierland kunnen gebruikers ook worden gevolgd. Om het probleem te voorkomen, kunnen mensen op grond van de privacywet AVG bezwaar maken via een tool op de website van de Belgische hacker. Maar uiteindelijk zouden kentekens beter beschermd moeten worden, denkt De Ceukelaire. Mensen zouden dan moeten bevestigen dat een kenteken daadwerkelijk van hen is. "Ik heb geen probleem met deze techniek, maar mensen hebben wel het recht om misbruik te voorkomen", zegt hij. Tot die tijd zou Q-Park bijvoorbeeld duidelijker kunnen laten zien wie de transactie betaalt. "Dan is het sneller duidelijk als dat niet klopt."||https://nos.nl/artikel/2446082-hacker-kentekenparkeren-q-park-is-risico-voor-stalking
2022-09-26||OESO: Ruslands agressieoorlog vertraagt economie wereldwijd|| De Russische oorlog in Oekraïne treft wereldwijd de economie met lagere groei en hoge inflatie. Dat stelt de OESO, de internationale Organisatie voor Economische Samenwerking en Ontwikkeling in een tussentijds economierapport. "De wereldeconomie heeft aan kracht ingeboet in de nasleep van Ruslands niet-uitgelokte, ongerechtvaardigde en illegale agressieoorlog tegen Oekraïne. De groei van het bruto binnenlands product is in veel economieën tot stilstand gekomen en economische indicatoren wijzen op een langdurige vertraging", aldus secretaris-generaal van de OESO, Mathias Cormann. Volgens de OESO leidt de Russische oorlog en agressie tot energieschaarste en hoge energieprijzen, vooral in Europa. De kosten voor levensonderhoud worden nog hoger opgestuwd, terwijl de prijzen al gestegen waren in de nasleep van de coronapandemie. De economische vooruitzichten en ramingen zijn met grote onzekerheid omgeven. De mogelijkheid van nog hogere voedsel- en energieprijzen kunnen meer mensen in armoede duwen en een koude winter kan in Europa leiden tot gastekorten met gevolgen voor huishoudens en bedrijven. De inflatie zal volgens de OESO in de loop van 2023 geleidelijk afnemen door onder meer de renteverhogingen van centrale banken en een zwakkere economische groei. Voor 2022 raamt de Parijse organisatie de inflatie in de G20-economieën op 8,2 procent. De groei van de wereldeconomie raamt de OESA voor dit jaar op een bescheiden 3 procent en voor 2023 op maar 2,2 procent. De economische groei verzwakt tot rond een half procent in de VS, tot een kwart procent in Frankrijk en Italië en in Duitsland zelfs een krimp van 0,7 procent. In de wintermaanden zou het zelfs in sommige landen tot recessie kunnen leiden, dus maandenlang een krimpende economie.||https://nos.nl/artikel/2446080-oeso-ruslands-agressieoorlog-vertraagt-economie-wereldwijd
2022-09-26||Rutte belooft Zelensky meer militaire steun • Lek in Nord Stream 2 bij Denemarken|| Ten zuiden van de stad Izjoem, een gebied dat recent werd heroverd door het Oekraïense leger, liep NOS-verslaggever Sander van Hoorn een voormalig Russische militair tegen het lijf die nu de Oekraïense strijdkrachten helpt. Monteur Aleksej gaf zich over na een nederlaag. Met zijn kennis en ervaring repareert hij nu Russisch materieel voor Oekraïners. Terugkeren naar Rusland, waar hij schulden heeft en hem een hoge straf zou staan te wachten, is geen optie. Liever wordt hij Oekraïner. Verslaggever Sander van Hoorn schat in dat Aleksej uit vrije wil het Oekraïense leger helpt: Bijna een week na de aankondiging van een gedeeltelijke mobilisatie in Rusland is het duidelijk dat die allesbehalve gladjes verloopt. Er zijn protesten, gewelddadige acties en naar schatting zijn enkele honderdduizenden Russen naar het buitenland gevlucht om de mobilisatie te ontlopen. "Dit is eigenlijk het moment dat de oorlog voor de meeste gewone Russen heel dichtbij begint te komen. En dan blijken ze er helemaal niet zo achter te staan", zegt Oost-Europadeskundige Bob Deen van Instituut Clingendael. Deense autoriteiten melden dat er een lek zit in de Nord Stream 2-gaspijpleiding op de bodem van de Oostzee. Omdat het gaslek gevaarlijk is voor de scheepvaart, is er een vaarverbod uitgevaardigd rondom de pijpleiding. De beheerder van Nord Stream 2 bevestigt dat er een lek ontdekt is in een gedeelte van de pijpleiding ten zuidoosten van het Deense eiland Bornholm. De oorzaak van het lek is nog niet duidelijk. Eerder vandaag werd bekend dat de druk in de nog ongebruikte gaspijpleiding van Rusland naar Duitsland afgelopen nacht onverwachts sterk was gedaald. De Denen stellen dat er buiten het voor scheepvaart verboden gebied geen direct gevaar is. Duitse milieuorganisaties maken zich wel zorgen over eventuele milieuschade. Het gas borrelt naar boven. Hoewel het gas (methaan) licht ontvlambaar maar niet giftig is, kan het aan de oppervlakte sterk bijdragen aan opwarming van de aarde. Nederland breidt de militaire steun aan Oekraïne uit. Dat meldt premier Rutte zojuist op Twitter. Rutte heeft vandaag gebeld met de Oekraïense president Zelensky. "Vanwege de mobilisatie en schijnreferenda van Rusland" stuurt Nederland meer wapens naar Oekraïne. Ook belooft Rutte meer sancties "en meer isolatie van Rusland". Details over welke sancties of wapensteun er zijn beloofd zijn nog niet bekendgemaakt. De Russische veiligheidsdienst FSB zegt een Japanse consul te hebben opgepakt in de Russische havenstad Vladivostok. De FSB beschuldigt de Japanse overheidsfunctionaris van spionage. Volgens de veiligheidsdienst is de consul betrapt op het verzamelen van geheime informatie over het effect dat westerse sancties hebben op de economie in het oosten van Rusland. De vertrouwelijk info betrof onder meer de Russische samenwerking met een niet bij naam genoemd Aziatisch-Pacifisch land. De consul heeft in een video van de FSB toegegeven de Russische wet te hebben overtreden. Hij is bestempeld tot "persona non grata" en dus niet langer welkom in Rusland. Het is onduidelijk of de Japanner meteen wordt teruggestuurd naar zijn thuisland of langer wordt vastgehouden. Tokio heeft nog niet gereageerd. De Britse regering stelt sancties in tegen hooggeplaatste Russische functionarissen die betrokken zijn bij de 'referenda' in Oekraïne. Het gaat in totaal om 33 mensen, onder wie de door Rusland aangestelde leiders van de bezette gebieden Cherson en Zaporizja. De Britse minister van Buitenlandse Zaken, James Cleverly, noemt de referenda een "schijnvertoning" en zegt dat zijn regering de uitkomsten ervan niet zal erkennen. "Zogenaamde verkiezingen die worden gehouden terwijl mensen met een pistool tegen het hoofd het stembureau ingedreven worden, zijn niet vrij noch eerlijk", aldus Cleverly. Sinds eind februari heeft het VK - samen met westerse bondgenoten - sancties ingesteld tegen honderden Russen. Het ging onder meer om reisrestricties en de bevriezing van tegoeden. De 'referenda' zijn door leiders van de zelfverklaarde volksrepublieken Loegansk en Donetsk in het oosten van Oekraïne uitgeschreven. Daarin kan de bevolking 'kiezen' voor annexatie door Rusland. De volksraadpleging wordt vooral gezien als Russische propaganda. De druk in de nog ongebruikte Nord Stream 2-gaspijpleiding van Rusland naar Duitsland is afgelopen nacht onverwachts sterk gedaald. Normaal is er een druk van 105 bar, nu is dat nog maar 7 bar aan de Duitse kant van de pijpleiding. De leiding is niet in gebruik, maar er zit wel gas in. De oorzaak van de plotselinge daling is nog onduidelijk. Volgens de exploitant moet er ergens een lek zijn. "Alleen weet niemand waar", zegt een woordvoerder. Als er een gat in de leiding op land zou zitten, zou dat worden opgemerkt. Waar de leiding aan land komt in Noord-Duitsland zouden echter geen problemen zijn gevonden. Het kan ook zijn dat er gas is ontsnapt uit de leiding in zee. Het onderzoeken van de oorzaak is ook lastig, omdat het bedrijf achter de pijpleiding onder sancties valt en nauwelijks personeel heeft. De pijpleiding is weliswaar gevuld met gas, maar er is nooit gas doorheen gevoerd. Kort voordat Rusland Oekraïne binnenviel besloot de Duitse regering om de goedkeuringsprocedure voor Nord Stream 2 in de ijskast te zetten. Lees hier meer over de Nord Stream 2: Hongarije moet zich opmaken voor een langdurige oorlog in buurland Oekraïne, heeft premier Orbán gezegd in het parlement in de Hongaarse hoofdstad Boedapest. In een toespraak uitte hij verder felle kritiek op de sancties die de Europese Unie heeft opgelegd aan Rusland, waar Hongarije nooit voorstander van is geweest. Volgens Orbán is het met het oog op de sancties "geen verrassing" dat overheden in Europa omvallen, daarmee verwijzend naar de uitkomst van de verkiezingen in Italië. Daar hebben de linkse partijen historisch slecht gepresteerd, ten faveure van een rechts blok onder leiding van de radicaal-rechtse partij Fratelli d'Italia. Orbán spreekt van boze kiezers, die te maken hebben met economische problemen vanwege de sancties. Orbán zei dat hij een "nationale consultatie" wil opzetten om inwoners van Hongarije te vragen wat zij van de sancties tegen Rusland vinden. Meer details over dat plan zijn nog niet bekend. De Russische president Poetin en president Loekasjenko van Belarus hebben elkaar vandaag ontmoet in de Russische stad Sotsji. De twee ambtgenoten spraken naar eigen zeggen onder meer over de economie en 'veiligheidskwesties'. Rusland en Belarus hebben nauwe banden. Het Kremlin heeft meerdere militaire bases in het land en president Loekasjenko steunt Rusland, hoewel hij zijn eigen leger buiten het conflict in Oekraïne lijkt te willen houden. Dit zeiden Poetin en Loekasjenko na hun ontmoeting: Patriarch Kirill, de geestelijk leider van de Russisch-orthodoxe kerk, heeft zijn landgenoten na het uitroepen van de gedeeltelijke mobilisatie door president Poetin op het hart gedrukt niet bang te zijn voor de dood. "De Kerk hoopt dat de strijd snel voorbij is", zei hij. Maar tegelijkertijd beseft de Kerk dat iemand met plichtsbesef die sneuvelt in de strijd een daad verricht "die beschouwd moet worden als een offer": Kazachstan zal de uitkomst van de schijnreferenda in door Rusland bezette gebieden in Oekraïne niet erkennen, meldt het ministerie van Buitenlandse Zaken. In een toelichting zeggen de autoriteiten van de voormalige Sovjetstaat, doorgaans een trouwe bondgenoot van Rusland, dat de "territoriale integriteit van staten, hun soevereine gelijkwaardigheid en vreedzaam samenleven" van groot belang zijn. Sinds vrijdag vinden in vier bezette regio's in Oekraïne 'referenda' plaats over aansluiting bij Rusland. Het gaat om Loegansk, Donetsk en de bezette delen van Zaporizja en Cherson, in het oosten van Oekraïne. Omdat veel Oekraïners uit die regio's zijn gevlucht of om het leven zijn gekomen en pro-Oekraïense geluiden er de kop in worden gedrukt, staat de uitkomst van de zogenaamde volksraadplegingen al vast. Rusland heeft bovendien niet het recht om op Oekraïens grondgebied een referendum uit te schrijven. Kazachstan heeft sinds de oorlog in Oekraïne meer afstand genomen van Rusland dan daarvoor. Zo ontbrak de Kazachse president Tokajev begin deze maand op het Eastern Economic Forum in Vladivostok, bedoeld om buitenlandse investeerders naar Rusland te halen. Eerder zei Tokajev openlijk dat Kazachstan de zelfverklaarde volksrepublieken Loegansk en Donetsk niet als onafhankelijk erkent. Lees hieronder meer over de referenda: De VN-atoomwaakhond IAEA gaat komende week opnieuw met Rusland en Oekraïne in gesprek over de kerncentrale in Zaporizja. Dat heeft IAEA-chef Rafael Grossi gezegd.  Vorige week sprak het IAEA al met de Russische en Oekraïense buitenlandministers over de mogelijke instelling van een veiligheidszone rond de centrale. Zaporizja is al geruime tijd het toneel van gevechten en er wordt gevreesd voor een nucleair ongeval. Zo'n ongeluk kan worden veroorzaakt als de centrale, die in door Rusland bezet gebied in Oekraïne ligt, bij aanvallen beschadigd raakt. Vorige week zei Grossi dat hij met de ministers had gesproken over hoe zo'n zone eruit moet zien. Volgens hem delen beide landen de overtuiging dat zo'n zone noodzakelijk is. "Gezien de urgentie van de situatie en de ernst van de gebeurtenissen, moeten we snel handelen", aldus Grossi. Begin deze maand concludeerde het atoomagentschap al dat er schade is aan het gebouw voor kernbrandstof en aan de opslagfaciliteit voor vast radioactief afval. De Russische president Poetin en zijn Belarussische ambtgenoot Loekasjenko hebben vandaag een ontmoeting. Dat melden Belarussische staatsmedia. Waarover de twee zullen spreken is niet duidelijk. De landen zijn nauwe bondgenoten: in Belarus heeft het Kremlin meerdere militaire bases. Vanuit daar worden troepen gemobiliseerd en er ligt oorlogsmaterieel opgeslagen. In het verleden heeft Belarus - net als Moskou - de NAVO meermaals de schuld gegeven van de oorlog in Oekraïne. Met hun "drang om oostwaarts uit te breiden" hebben de NAVO-landen de veiligheidsbelangen van Rusland en Belarus genegeerd, stelt Loekasjenko. In een registratie- en rekruteringskantoor in Siberië heeft een man een rekruteringsofficier neergeschoten. De schutter werd daarna aangehouden, schrijft de gouverneur van de regio Irkoetsk. De schietpartij vond plaats in de stad Oest-Ilimsk in Oost-Siberië. Volgens verschillende meldingen op Telegram liep de man het kantoor binnen en zei hij "niemand zal vechten", voordat hij het vuur opende. Lees hieronder het hele bericht: Welkom in het liveblog over de oorlog in Oekraïne.||https://nos.nl/liveblog/2446078-rutte-belooft-zelensky-meer-militaire-steun-lek-in-nord-stream-2-bij-denemarken
2022-09-26||Linkse Franse politici in opspraak door huiselijk geweld|| Linkse politieke partijen in Frankrijk, die eerder dit jaar bijzonder goed scoorden bij de parlementsverkiezingen, zijn verwikkeld in een serie schandalen over huiselijk geweld. De voorzitter van de Franse milieupartij EELV, Julien Bayou, heeft vanochtend zijn functie neergelegd. Hij wordt door zijn ex-partner beschuldigd van psychologisch geweld. Ze zou een zelfmoordpoging hebben gedaan. De zaak werd enkele weken geleden naar buiten gebracht door feministen. Daarna zei een partijgenote van Bayou diens ex-partner te hebben gesproken. Zij zei dat de vrouw het slachtoffer was van "geestelijk geweld". Volgens Bayou is een "onhoudbare situatie" ontstaan en stapt hij daarom op. "Ik word beschuldigd van feiten die ik zelf niet ken en waar ik mezelf niet tegen kan verdedigen", aldus de politicus in een korte verklaring. De verklaring wordt gedeeld op Twitter: Ondertussen is ook een andere linkse politicus in opspraak geraakt. Kamerlid Adrien Quatennens van La France Insoumise (LFI) erkende vorige week dat hij zijn vrouw tijdens hun scheidingsprocedure "een klap" heeft gegeven, te midden van andere soms gewelddadige ruzies. Hij kwam met die bekentenis nadat zijn vrouw naar de politie was gestapt. Quatennens besloot zichzelf terug te trekken uit de leiding van de partij. Maar de rel werd pas echt groot toen andere mannen in de partij het geweld bagatelliseerden. Quatennens plaatste zijn verklaring op Twitter: LFI-oprichter Jean-Luc Mélenchon sprak in een tweet zijn steun uit voor het Kamerlid van zijn partij: "Hij kan rekenen op mijn vertrouwen en vriendschap." LFI-Kamerlid Manuel Bompard zei in een interview: "Een klap is nooit goed, maar een klap is niet hetzelfde als een man die zijn vrouw elke dag slaat." Dat viel verkeerd bij veel vrouwen in de linkse partij. Zij zeiden dat mannen elkaar de hand boven het hoofd houden en geen enkele steun uitspreken voor de vrouwelijke slachtoffers. De LFI heeft veel feministen in de gelederen en maakt zich al jaren sterk voor de strijd tegen huiselijk en seksueel geweld. In een open brief spraken honderden linkse vrouwelijke politici zich vorige week uit tegen huiselijk geweld, "mannelijke solidariteit" en de omerta binnen de LFI. "Een politieke partij met een feministisch programma mag nooit de agressors beschermen", schreven de vrouwen. "De feiten worden geminimaliseerd en er is een gebrek aan solidariteit en daarmee creëer je juist een cultuur van seksueel geweld." De recente gevallen zijn des te pijnlijker voor links omdat de afgelopen maanden ook al twee andere politici van de LFI werden beschuldigd van seksueel wangedrag. Bij de Franse parlementsverkiezingen in juni werd de coalitie met EELV en LFI nog de grootste oppositiefractie in het parlement. Nu, drie maanden later, verkeren de partijen in crisissfeer. Hun geloofwaardigheid als feministische partijen staat op het spel vanwege de schandalen rond Quatennens en Bayou. Ook inhoudelijk zijn ze uit het lood geslagen. In het parlement wordt volop gedebatteerd over dringende maatschappelijke kwesties, zoals de energiecrisis en de koopkracht. Daarover bestaan grote zorgen bij de Franse kiezers, maar de linkse oppositie is vooral met zichzelf bezig.||https://nos.nl/artikel/2446077-linkse-franse-politici-in-opspraak-door-huiselijk-geweld
2022-09-26||Rechts blok aan zet in Italië, Giorgia Meloni gedoodverfd premier || Met bijna alle stemmen geteld staat nu vast dat het rechtse blok in Italië een stevige meerderheid in beide kamers van het parlement heeft gekregen. De drie partijen hebben 44 procent van de kiezers achter zich gekregen. Giorgia Meloni, leider van veruit de grootste partij Fratelli d'Italia, wordt vrijwel zeker de nieuwe premier van Italië. De radicaal-rechtse Fratelli d'Italia heeft met meer dan 26 procent van de stemmen de gelijkgestemde Lega van Matteo Salvini verdrongen als de drijvende kracht aan de rechterkant. De Lega verliest zwaar en komt uit op 9 procent, een derde van het resultaat van vier jaar geleden. De derde rechtse partij, Forza Italia van Silvio Berlusconi, scoort rond de 8 procent van de stemmen. De linkse partijen hebben historisch slecht gepresteerd. De Partito Democratico (PD) is onder de 20 procent gedoken, een bijzonder slechte uitslag voor een partij met een doorgaans trouwe aanhang. De partij is daarmee als tweede geëindigd. De Vijfsterrenbeweging onder leiding van oud-premier Giuseppe Conte eindigt als derde partij met ongeveer 15 procent van de stemmen. De partij, die zich profileert als anti-establishmentpartij, was bij de vorige verkiezingen nog de grote winnaar, maar door interne strubbelingen nam de populariteit af. De opkomst van de verkiezingen is met 64 procent ongekend laag. Dat is deels te wijten aan het slechte weer, maar ook aan het feit dat de Italianen de politiek een beetje zat zijn, zei Italië-correspondent Heleen D'Haens eerder vandaag. Ze zien de politiek niet als de oplossing voor hun problemen. Fratelli d'Italia, een partij met neofascistische wortels, staat voor een lange lijst uitdagingen, zoals de stijgende energieprijzen, de oorlog in Oekraïne en de stagnerende landelijke economie. Meloni sloeg een verzoenende toon aan in haar overwinningstoespraak, waarin ze benadrukte voor alle Italianen te willen regeren. Maar het rechtse blok is zelf verdeeld over enkele gevoelige kwesties. Salvini zet bijvoorbeeld vraagtekens bij de sancties van het Westen tegen Rusland; zowel hij als Berlusconi heeft vaak blijk gegeven van bewondering voor de Russische president Poetin. Meloni neemt het stokje over van Mario Draghi, voormalig hoofd van de Europese Centrale Bank, die tijdens zijn 18 maanden durende ambtsperiode nauwe banden smeedde met Frankrijk en Duitsland. De overwinning van Meloni werd in Europa als eerste begroet door rechts-nationalistische oppositiepartijen in Spanje en Frankrijk. Ook de nationalistische regeringen van Polen en Hongarije regeerden opgetogen. Beide landen hebben gespannen betrekkingen met Brussel. Hoewel rechts de duidelijke winnaar is, duurt het naar verwachting nog weken voordat er een regering is. In de tussentijd blijft Mario Draghi aan als demissionair minister-president.||https://nos.nl/artikel/2446075-rechts-blok-aan-zet-in-italie-giorgia-meloni-gedoodverfd-premier
2022-09-26||Oud-leerling schiet kinderen en leraren dood op school in Rusland || Bij een aanslag op een school in de Russische stad Izjevsk zijn 17 doden en 24 gewonden gevallen. De schutter doodde volgens de politie daarna zichzelf. Wat zijn motief was, is niet duidelijk. Politieonderzoekers hebben een video online gezet waarop de dode schutter te zien zou zijn. Hij draagt een zwart T-shirt met een hakenkruis en heeft een bivakmuts op. De man wordt geïdentificeerd als de 34-jarige Artem Kazantsev en is volgens de autoriteiten een oud-leerling van de school. Volgens politieonderzoekers zijn er onder de doden 11 kinderen en zeker twee leraren. Om de school binnen te komen doodde de verdachte ook een beveiliger. Volgens de Russische Nationale Garde had de man twee niet-dodelijke wapens bij zich die waren omgebouwd om echte kogels af te vuren. De stad Izjevsk ligt ongeveer duizend kilometer ten oosten van Moskou. Het is de hoofdstad van de Russische bestuursregio Oedmoertië en telt zo'n 650.000 inwoners. Het Russische persbureau Interfax meldt dat er op school nummer 88 bijna duizend leerlingen van zes tot zeventien jaar onderwijs krijgen. De Russische president Poetin heeft zijn medeleven betuigd aan de nabestaanden van de slachtoffers. De lokale autoriteiten hebben drie dagen van rouw afgekondigd.  In april werden twee kinderen en een leraar doodgeschoten op een kleuterschool in de Russische regio Oeljanovsk. Vorig jaar vielen negen doden bij een aanslag op een school in de stad Kazan en zes doden op een universiteit in de stad Perm. Op sociale media is te zien hoe kinderen in Izjevsk naar buiten worden geleid en agenten op zoek zijn naar de schutter: ||https://nos.nl/artikel/2446069-oud-leerling-schiet-kinderen-en-leraren-dood-op-school-in-rusland
2022-09-26||Unilever-topman Alan Jope vertrekt eind 2023|| Unilever-topman Alan Jope vertrekt eind volgend jaar op eigen initiatief bij het levensmiddelenconcern. Jope (58) werkt al 35 jaar bij Unilever en volgde in 2019 Paul Polman op als bestuursvoorzitter. Het vertrek van Jope is verrassend, en heeft geen echte aanleiding. Volgens de Brit is het nu een goed moment voor de raad van bestuur van Unilever om alvast op zoek te gaan naar een opvolger. Daarbij wordt zowel binnen Unilever als daarbuiten naar kandidaten gekeken. Jope zegt zich de komende kwartalen "volledig te blijven focussen op de nauwkeurige uitvoering van onze strategie en de voordelen te benutten van onze nieuwe organisatie". Het was onder de leiding van Jope dat Unilever eind 2020 - onder druk van de Britse aandeelhouders - besloot om van het Nederlands-Brits bedrijf een volledig Brits bedrijf te maken, met het hoofdkantoor in Londen. Jope loodste Unilever de afgelopen jaren redelijk succesvol door de coronacrisis en de huidige Oekraïnecrisis. Wel mislukte dit jaar de poging om de consumententak van GlaxoSmithKline, fabrikant van tandpasta's, pijnstillers en voedingssupplementen, voor 60 miljard euro in te lijven, tot woede van sommige aandeelhouders. De koers van het aandeel bleef de afgelopen jaren achter en noteert nu lager dan bij Jope's aantreden. Unilever boekte in 2021 wereldwijd een omzet van 52 miljard euro en een nettowinst van 6,6 miljard euro. Bij de levensmiddelenreus in ijs, soepen, sausen, zeep en schoonmaakproducten werken ongeveer 145.000 mensen.||https://nos.nl/artikel/2446068-unilever-topman-alan-jope-vertrekt-eind-2023
2022-09-26||Man schiet rekruteringsofficier neer in Siberisch registratiekantoor || In een registratie- en rekruteringskantoor in Siberië heeft een man een rekruteringsofficier neergeschoten. De schutter werd daarna aangehouden, schrijft de gouverneur van de regio Irkoetsk. De schietpartij vond plaats in de stad Oest-Ilimsk in Oost-Siberië. Volgens verschillende meldingen op Telegram liep de man het kantoor binnen en zei hij "niemand zal vechten", voordat hij het vuur opende. Op een video is zeker één schot te horen waarna de aanwezigen in paniek wegrennen. Ook zijn er beelden waarop iemand op een brancard wordt afgevoerd. De beelden zijn niet onafhankelijk te verifiëren. In een andere video identificeert de schutter zich tegenover de politie als de 25-jarige Ruslan Zinin. Volgens de gouverneur van de regio is hij gearresteerd en zal hij worden gestraft. De officier ligt in kritieke toestand op de intensive care. Volgens persbureau Reuters gaat het om het hoofd van het rekruteringskantoor. De gouverneur heeft opdracht gegeven om het kantoor beter te beveiligen. President Poetin kondigde vorige week een gedeeltelijke mobilisatie af. 300.000 reservisten worden opgeroepen om mee te vechten in de oorlog in Oekraïne. Op de maatregel volgden dezelfde dag nog protesten in verschillende Russische steden. Ook afgelopen weekend gingen in tal van steden verspreid over het hele land mensen de straat op. De politie pakte honderden mensen op. In de Russische deelrepubliek Dagestan blokkeerde gisteren een menigte uit protest een weg. Volgens de Russische mensenrechtenorganisatie OVD-info trad de politie daartegen op en schoot daarbij in de lucht. Ooggetuigen van een demonstratie in de Dagestaanse hoofdstad Machatsjkala zeggen tegen OVD-info dat de politie daar circa 120 betogers met harde hand heeft afgevoerd.  Volgens de BBC zijn in de oorlog in Oekraïne 301 soldaten uit Dagestan omgekomen. Daarmee is dit gebied het zwaarst getroffen in vergelijking met de andere Russische deelrepublieken. Het dodental is er tien keer hoger dan het aantal gedode militairen uit Moskou.||https://nos.nl/artikel/2446065-man-schiet-rekruteringsofficier-neer-in-siberisch-registratiekantoor
2022-09-26||Lessen uit de coronacrisis: nu voorbereidingen starten, beter samenwerken|| Wetenschappers moeten zich nu al voorbereiden op een crisis, onderzoeksgegevens met elkaar delen en niet alleen gebruikmaken van de kennis van epidemiologen en virologen, maar ook luisteren naar psychologen, ethici en juristen. Dat is volgens de Koninklijke Nederlandse Akademie van Wetenschappen (KNAW) nodig voor de bestrijding van een eventuele volgende pandemie. In een vandaag uitgekomen adviesrapport onderzoekt de KNAW welke lessen wetenschappers kunnen trekken uit de coronacrisis, omdat tijdens die pandemie duidelijk is geworden "hoe hard wetenschap nodig is". De overkoepelende conclusie is dat er nú maatregelen moeten worden genomen om voorbereid te zijn op nieuwe grootschalige uitbraken van infectieziekten. Een van de aanbevelingen van de KNAW is dat er een digitaal systeem moet komen waarin kennis uit verschillende vakgebieden kan worden gebundeld. Volgens de auteurs van het adviesrapport zijn tijdens de coronapandemie "overweldigend veel publicaties" verschenen: in de eerste tien maanden ging het om zo'n 110.000 wetenschappelijke artikelen. Maar lang niet alles was relevant, stelt de KNAW, en sommige onderzoeken zouden onder normale omstandigheden niet eens zijn gepubliceerd. Om "het kaf van het koren te scheiden" pleit de organisatie van wetenschappers voor een digitaal platform waar alle studies samenkomen. Volgens de KNAW kunnen onderzoekers via zo'n online tool een beter beeld krijgen van de stand van zaken en wordt dubbel werk ermee voorkomen. Het gaat daarbij niet alleen om biomedisch onderzoek. De onderzoekers zeggen dat aan het begin van de coronapandemie "begrijpelijkerwijs" vooral virologen, infectiologen, intensivisten en epidemiologen aan het woord kwamen, maar dat kennis uit andere vakgebieden net zo noodzakelijk is gebleken. De KNAW noemt als voorbeelden rechtsstatelijke inzichten over nieuwe wetgeving en technische innovaties die de kans op besmetting kunnen verminderen. Ook kennis over communicatie en gedrag is van belang, stelt de organisatie, zodat bijvoorbeeld kan worden ingeschat in hoeverre mensen bereid zijn om zich aan maatregelen te houden. Volgens de wetenschappers die de KNAW heeft gesproken, speelde gedragswetenschappelijk onderzoek in de coronacrisis nauwelijks een rol in de beleidsvorming. Terwijl dat soort onderzoek "essentieel" is voor de effectiviteit van de maatregelen, stelt de organisatie. Volgens de KNAW is het essentieel dat wetenschappers alle kennis onderling delen. In de coronacrisis gebeurde dat te weinig of bleek samenwerking lastig. Zo zeggen sommige deskundigen in het rapport dat biomedische en technologische onderzoeken naar de verspreiding van het coronavirus beter hadden kunnen worden gecombineerd. Nu waren die onderzoeken aanvankelijk vooral gericht op besmetting via direct contact en "druppelcontact", en was er minder ruimte voor onderzoek naar andere vormen van overdracht, zoals via de lucht. Volgens de KNAW waren wetenschappers soms bovendien terughoudend om hun onderzoeksresultaten te delen, onder meer vanwege privacyoverwegingen of omdat ze bang waren dat hun collega's er met de resultaten vandoor zouden gaan. Uiteindelijk waren veel data te beperkt toegankelijk, stelt de KNAW. Als voorbeeld noemt de organisatie de gegevens over bijvoorbeeld coronatests, vaccinaties en rioolwater, die alleen bij het RIVM beschikbaar waren. "Het is risicovol om toegang tot data te beleggen bij een instantie die het tijdens een crisis te druk heeft, omdat die data juist op zo'n moment hard nodig zijn voor onderzoek", staat in het rapport. Verder moeten de onderzoeksgegevens van verschillende partijen in de toekomst beter worden gekoppeld, adviseert het KNAW. Nu werden bijvoorbeeld uitslagen van commerciële testbureaus niet meegenomen in de registratie van coronabesmettingen. Ook zijn meerdere steekproeven gedaan onder de bevolking om informatie te verzamelen, maar waren die vaak te klein of niet representatief. "Dat komt doordat universiteiten, onderzoeksinstellingen en ziekenhuizen met elkaar concurreren in het onderzoek en duurzame samenwerking niet vooropstellen", concludeert het KNAW. Volgens de onderzoekers moet de rijksoverheid een rol spelen in het opzetten van een landelijk informatiesysteem.||https://nos.nl/artikel/2446059-lessen-uit-de-coronacrisis-nu-voorbereidingen-starten-beter-samenwerken
2022-09-26||Reddingsbrigade waarschuwt: A-diploma niet toereikend om in zee te zwemmen|| De Zeeuwse reddingsbrigade maakt zich zorgen over het toenemend aantal kinderen dat niet verder komt dan zwemdiploma A. Volgens de reddingswerkers is dat niveau niet toereikend om veilig in de zee te kunnen zwemmen. "Elke verdrinking is er eentje te veel, zeker omdat het vaak toch voorkomen had kunnen worden", zegt Marlous de Waard van de Middelburgse Van Dixhoornbrigade bij Omroep Zeeland. "De meeste kinderen willen toch in de zee kunnen zwemmen, zeker hier in Zeeland", zegt ze. "Met een A-diploma wordt een kind opgeleid om veilig te kunnen zwemmen in een rustig zwembad", aldus De Waard. Voor zwemmen in zee is volgens haar minimaal een C-diploma nodig. "A is dan zeker niet genoeg, B is twijfelachtig en eigenlijk is zelfs C niet genoeg, want daarmee leer je zwemmen in open water, maar zonder stroming, zoals een meer. Voor zee moet je echt een goede zwemmer zijn." Na het behalen van het C-diploma is het volgens de brigade vooral nodig om veel te zwemmen, een extra diploma halen is niet per se nodig. "Als je vaker zwemt wordt je zwemconditie ook beter en houd je het langer vol", zegt ze. "Als je dan in de problemen raakt, heb je gewoon meer tijd totdat er hulp komt. Ben je na een minuut al op of houd je het dertig minuten vol? Dat is wel een verschil." Vorig jaar verdronken er tachtig mensen in Nederland.||https://nos.nl/artikel/2446048-reddingsbrigade-waarschuwt-a-diploma-niet-toereikend-om-in-zee-te-zwemmen
2022-09-26||Brand in bakkerij Doorn onder controle, winkelstraat nog dicht|| In het centrum van Doorn heeft vanochtend een uitslaande brand gewoed in een bakkerij. Het was volgens de brandweer te gevaarlijk om het pand binnen te gaan, waardoor er alleen vanaf de straat geblust kon worden. Ook het pand naast de bakkerij aan de Kampweg werd ontruimd. Volgens een woordvoerder van de veiligheidsregio is het onzeker of omliggende winkels straks de deuren kunnen openen. "De winkels aan de Kampweg kunnen op dit moment in ieder geval niet open, het is nog allemaal afgesloten." Bij de brand kwam veel rook vrij. Inwoners van Doorn kregen het advies ramen en deuren dicht te houden, schrijft RTV Utrecht. Rond 11.00 uur werd het sein brand meester gegeven, maar de brandweer verwacht nog uren bezig te zijn met nablussen. Burgemeester Naafs van Utrechtse Heuvelrug ging naar de Kampweg om de betrokkenen een hart onder de riem te steken.||https://nos.nl/artikel/2446045-brand-in-bakkerij-doorn-onder-controle-winkelstraat-nog-dicht
2022-09-26||Ongelijke behandeling asielzoekers door andere inschrijvingsprocedure || Asielzoekers die eerder vanuit het overvolle aanmeldcentrum in Ter Apel naar crisisopvangcentra elders in het land zijn gebracht, moeten langer wachten op hun inschrijving dan mensen die zich na 10 september in Ter Apel hebben gemeld. Dat komt volgens RTV Noord door de nieuwe inschrijfprocedure die gehanteerd wordt sinds de opening van de nieuwe locatie in Zoutkamp op 10 september. Daar krijgen asielzoekers een nummer en kunnen ze wachten op hun beurt om zich in te schrijven. Dat was nodig, vond het ministerie van Justitie en Veiligheid, om het inschrijfproces efficiënter te laten verlopen. Als ze aan de beurt zijn voor hun gesprek met de vreemdelingenpolitie gaan ze weer terug naar het aanmeldcentrum in Ter Apel. Gemiddeld moeten ze vijf dagen wachten. Eerder kon dat oplopen tot enkele weken. Tegelijkertijd zitten er nog honderden ongeregistreerde asielzoekers in crisisnoodopvangen verspreid over het land. Zij vallen onder een andere regeling en moeten soms enkele weken wachten voordat ze aan de beurt zijn voor datzelfde proces. Besloten is dat deze asielzoekers zich in Budel kunnen laten registreren. Met die inhaalslag is anderhalve maand geleden gestart en volgens de planning zouden alle asielzoekers die in andere locaties wachten nu ingeschreven moeten zijn. Ingewijden melden aan de regionale omroep dat dat hoogstwaarschijnlijk niet is gelukt. Het COA weet niet hoeveel asielzoekers de crisisnoodopvang elders in het land hebben verlaten om zich opnieuw aan te melden in Ter Apel, in de hoop op een kortere wachttijd. "Het enige wat we zien is dat sommige asielzoekers opeens uit de crisisnoodopvang verdwenen zijn. Of ze zich dan een tweede keer melden in Ter Apel weten we niet, omdat ze nog niet geregistreerd zijn", zegt de woordvoerder.||https://nos.nl/artikel/2446044-ongelijke-behandeling-asielzoekers-door-andere-inschrijvingsprocedure
2022-09-26||Wekdienst 26/9: Asielzoekers mogelijk naar cruiseschip • Vervolg enquête gaswinning || Goedemorgen! Vandaag komt mogelijk de eerste groep asielzoekers aan boord van het cruiseschip dat in Velsen-Noord aan de kade ligt. En de parlementaire enquête over de gaswinning in Groningen gaat weer verder. Eerst het weer: het wordt een grijze dag, met bewolking en van tijd tot tijd regen. Later vandaag breekt af en toe de zon door, hoewel er dan nog steeds kans is op een bui. Het wordt 13 tot 14 graden en vooral aan zee kan het flink waaien. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. In Italië heeft het rechtse blok bij de parlementsverkiezingen volgens de exitpoll tussen de 41 en 45 procent van de stemmen gehaald. Dat betekent volgens het Italiaanse kiessysteem dat rechts voldoende stemmen heeft voor een meerderheid. In de exitpoll is Fratelli d'Italia, de partij van de radicaal-rechtse Giorgia Meloni, de grote winnaar van de verkiezingen. Haar partij krijgt tussen de 22 en 26 procent van de stemmen. Naar alle waarschijnlijkheid wordt de 45-jarige Meloni de eerste vrouwelijke premier van Italië en de eerste radicaal-rechtse regeringsleider na de Tweede Wereldoorlog. In een eerste reactie zei ze vannacht dat de Italianen een "duidelijke boodschap" hebben afgegeven: "Een rechtse regering onder leiding van Fratelli d'Italia." Nederland heeft voor het eerst een zogeheten stop-motionfilm ingezonden voor de Oscars in de categorie beste lange animatiefilm. Het gaat om de film Knor, over een meisje dat voor haar verjaardag een varkentje krijgt van haar opa. De film ging in juli in première en kreeg lovende recensies. Bekijk hieronder de trailer: Fijne maandag!||https://nos.nl/artikel/2446035-wekdienst-26-9-asielzoekers-mogelijk-naar-cruiseschip-vervolg-enquete-gaswinning
2022-09-26||Zeker zes doden door orkaan Noru in Filipijnen|| In de Filipijnen zijn zeker zes doden gevallen door orkaan Noru die gisteren aan land kwam. Vijf van hen zijn reddingwerkers die verdronken tijdens een reddingsoperatie toen ze door een instortende muur werden getroffen. Dat gebeurde in de provincie Bulacan, waar de orkaan voor overstromingen zorgde. Het zesde slachtoffer is een inwoner van Bulacan die verdronk nadat hij had geweigerd zijn woning aan de rivier te verlaten. President Marcos heeft opgeroepen om noodhulp en opruimgereedschap via de lucht naar de getroffen gebieden te sturen. Tot nu toe zijn zeker 74.000 mensen geëvacueerd. De scholen op het hoofdeiland Luzon zijn vandaag gesloten en ook ambtenaren mogen thuis blijven. Verder heeft de aandelenbeurs de handel voor vandaag opgeschort. Op Luzon woont ongeveer de helft van de 110 miljoen Filipijnen. Het eiland is goed voor ruim twee derde van de totale economie. Noru, een orkaan van de derde categorie, kwam gisteren aan land met windsnelheden tot 185 kilometer per uur, met uitschieters tot 240 kilometer per uur. De orkaan verloor wat kracht toen die aan land kwam maar heeft desondanks tot aanzienlijke schade geleid. Ook zitten zo'n 2,5 miljoen mensen door het natuurgeweld zonder stroom in de provincies Nueva Ecija en Aurora. De minister van Energie heeft beloofd generatoren naar de door stroomuitval getroffen gebieden te sturen. Door de orkaan kwamen straten onder water te staan en liepen huizen schade op. In de zwaar getroffen stad Dingalan in de provincie Aurora zijn meer dan 6000 huizen beschadigd geraakt. De autoriteiten zijn hier en daar al begonnen met opruimwerkzaamheden. De Filipijnen bestaat uit meer dan 7600 eilanden. Het land heeft ieder jaar te maken met gemiddeld twintig tropische stormen. In 2013 raasde de orkaan Haiyan over de eilandengroep. Dat was een van de zwaarste stormen ooit. Zo'n 6300 mensen kwamen om het leven.||https://nos.nl/artikel/2446031-zeker-zes-doden-door-orkaan-noru-in-filipijnen
2022-09-26||Zegevierende Meloni: 'Italianen hebben duidelijke boodschap afgegeven'|| De radicaal-rechtse Giorgia Meloni heeft de overwinning opgeëist in de Italiaanse verkiezingen. "De Italianen hebben een duidelijke boodschap afgegeven dat zij een rechtse regering onder leiding van Fratelli d'Italia wensen", zei ze in een eerste reactie. Ze sprak van een "nacht van trots" en een "nacht van verlossing". Meloni's partij Fratelli d'Italia krijgt volgens de exitpolls tussen de 22 en 26 procent van de stemmen bij de Italiaanse parlementsverkiezingen. Fratelli d'Italia vormt samen met de andere rechtse partijen Lega en Forza Italia een blok. Samen haalden ze tussen de 41 en 45 procent van de stemmen binnen. Dat zou volgens het Italiaanse kiessysteem voldoende zijn voor een meerderheid en Meloni wordt dan ook naar alle waarschijnlijkheid premier. Ze zou dan de eerste vrouwelijke premier van Italië zijn en de eerste radicaal-rechtse na de Tweede Wereldoorlog. De 45-jarige Meloni zei in Rome tegen de pers dat als zij de taak krijgt om een nieuw kabinet te vormen ze er alles aan zal doen om de eenheid in het land te bevorderen. "We doen het voor iedereen, voor alle Italianen. En we doen het om de inwoners van dit land te verenigen." "Het is nu tijd om verantwoordelijk te zijn", zei ze op de televisie. Ze omschreef de situatie in Italië en de Europese Unie als "bijzonder complex". Meloni voerde de afgelopen tijd campagne met het motto "God, land en familie" en keerde zich tegen wat zij de "lhbti-lobby", "woke-ideologie" en "het geweld van de islam" noemt. Ze heeft beloofd de tienduizenden migranten tegen te houden die elk jaar aan de Italiaanse kust arriveren. De centrumlinkse Partito Democratico heeft in een reactie de verkiezingsnederlaag toegegeven. De partij zegt nu de grootste oppositiepartij te zijn en daar de focus op te leggen in het volgende parlement. "Rechts krijgt een meerderheid in het parlement, maar niet in het land", zegt Debora Serracchiani, een hooggeplaatst lid van de partij. Daarmee doelt ze op het percentage stemmen dat het rechtse blok volgens de exitpolls binnenhaalde. Ze noemt het "een trieste avond voor het land".||https://nos.nl/artikel/2446029-zegevierende-meloni-italianen-hebben-duidelijke-boodschap-afgegeven
2022-09-26||Waterbedrijven: dreigend tekort aan drinkwater in de toekomst|| Er kan in Nederland binnen enkele jaren een tekort aan drinkwater ontstaan. Daarvoor waarschuwen tien drinkwaterbedrijven in een rapport, waar NRC over bericht. Volgens de drinkwaterbedrijven loopt het watersysteem tegen zijn grenzen aan door droogte, verzilting en een steeds grotere vraag naar water doordat de bevolking en de economie groeien en omdat er steeds meer huizen bij komen.  De tien bedrijven stellen dat als er geen maatregelen worden genomen ze niet kunnen garanderen dat de 900.000 nieuwe woningen die het kabinet wil bouwen, op tijd kunnen beschikken over drinkwater. Ze pleiten volgens de krant dan ook voor meer maatregelen en urgentie vanuit de politiek. De tien Nederlandse drinkwaterorganisaties zijn per wet verplicht om drinkwater te leveren. Er moet voldoende water zijn om nu en in de toekomst drinkwater aan consumenten en andere afnemers te kunnen leveren. In het rapport stellen alle tien bedrijven dat ze voor 2030 meer drinkwater moeten produceren om aan de vraag te kunnen blijven voldoen. Om die doelstelling te halen moeten de productie-, zuiverings- en distributiecapaciteit worden opgeschaald. Bij drie bedrijven, Dunea, Vitens en Waterbedrijf Groningen, is dat zelfs al acuut nodig. "Dat er water uit de kraan komt lijkt vanzelfsprekend, maar dat is het niet", schrijft de vereniging van waterbedrijven.  Naast de toenemende vraag kampen de bedrijven ook met de achteruitgang van de kwaliteit van de drinkwaterbronnen door vervuiling van landbouw, industrie en huishoudens. "Toekomstige generaties dreigen te worden opgezadeld met een minder zekere levering van betrouwbaar drinkwater." De bedrijven willen dat het makkelijker wordt om een vergunning te krijgen om water te winnen. Verder zou er geïnvesteerd moeten worden in nieuwe manieren van waterwinning, zoals drinkwater uit zeewater.||https://nos.nl/artikel/2446028-waterbedrijven-dreigend-tekort-aan-drinkwater-in-de-toekomst
