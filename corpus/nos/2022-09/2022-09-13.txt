2022-09-13||Meisjes in Nederland zijn minder gelukkig dan vijf jaar geleden|| Het aantal meisjes met psychische problemen is sinds 2017 fors toegenomen. Dat komt naar voren uit een vierjaarlijks onderzoek van de Universiteit Utrecht, het Trimbos-instituut en het Sociaal en Cultureel Planbureau. Hoofdonderzoeker Gonneke Stevens van de Universiteit Utrecht spreekt van een "zorgwekkende trendbreuk". Het rapport beschrijft onderzoek naar het welzijn en de gezondheid van Nederlandse kinderen van 11 tot en met 16 jaar. Met de mentale gezondheid van jongens gaat het steeds minder goed, maar dat staat niet in verhouding tot de psychische achteruitgang bij meisjes. Van de meisjes uit groep 8 heeft inmiddels 33 procent emotionele problemen, melden de onderzoekers. Van de ondervraagde meisjes uit het voortgezet onderwijs is dat 43 procent. In 2017 waren die percentages respectievelijk 14 en 28.  Jongeren kampen niet alleen met emotionele problemen, maar ook met gedragsproblemen. Verder hebben ze moeite om hun aandacht ergens bij te houden en hebben ze last van hyperactiviteit. Volgens de onderzoekers moet er meer aandacht komen voor de mentale gezondheid van jongeren. Uit het onderzoek blijkt ook dat de druk die middelbare scholieren ervaren van schoolwerk in twintig jaar ruim is verdubbeld, naar 45 procent. Ook hier zijn het vooral meisjes voor wie dit geldt. Ook verwachtingen van ouders en leraren en onzekerheid over hun toekomst leiden tot problemen. In het basisonderwijs kampt een op de zes leerlingen met stress door het schooladvies. Volgens de onderzoekers hangt de verslechtering van de mentale gezondheid onder jongeren voor een groot deel samen met de coronapandemie. Dat betekent volgens hen echter niet dat het probleem is opgelost zodra de pandemie definitief voorbij is. "De onderwijsachterstanden ten gevolge van de coronacrisis zijn mogelijk een katalysator geweest van een al bestaande maatschappelijke ontwikkeling: het toegenomen belang dat jongeren, hun ouders en de maatschappij in het algemeen hechten aan presteren op school", zegt hoofdonderzoeker Stevens. Al sinds de eerste meting in 2001 doet Nederland het relatief goed als het gaat om de sociale relatie tussen jongeren en hun ouders, klasgenoten en vrienden. Dat is nog altijd het geval. Jongeren zeggen dat ze nog steeds makkelijk met hun vader, moeder of beste vriend(in) kunnen praten als ze ergens mee zitten. Wel zijn meisjes van de middelbare school minder positief over de sfeer tussen klasgenoten, hun relatie met leraren en de steun van vrienden. Het aantal leerlingen dat naar eigen zeggen iemand heeft gepest, is onveranderd en net zo groot als in 2017. Het roken en het alcoholgebruik onder jongeren namen lange tijd flink af, maar zijn de afgelopen jaren niet verder gedaald. Uit het onderzoek blijkt dat 60 procent van de 16-jarigen in de laatste maand van 2021 minstens één keer alcohol heeft gedronken. Een op de tien jongeren rookte in die maand. In eerdere jaren rookten en dronken jongens vaker alcohol dan meisjes, maar dat verschil is nu verdwenen. Dat de coronacrisis een negatieve invloed heeft gehad op de mentale gesteldheid van jongeren is vaker aangetoond. Deze week nog publiceerde kenniscentrum Nivel een onderzoek waaruit bleek dat meer mensen tussen de 15 en 24 antidepressiva zijn gaan gebruiken.||https://nos.nl/artikel/2444516-meisjes-in-nederland-zijn-minder-gelukkig-dan-vijf-jaar-geleden
2022-09-13||Hongarije verscherpt abortusregels: eerst naar hartslag foetus luisteren|| Vrouwen in Hongarije die een abortus willen ondergaan, moeten binnenkort eerst naar de hartslag van de foetus luisteren. De Hongaarse regering heeft een decreet ondertekend waarmee vanaf deze week de abortusregels worden aangescherpt. Met het besluit moeten zorgverleners de vrouwen confronteren met "een duidelijk teken van vitale functies van de foetus". Pas daarna mogen ze besluiten om door te gaan met een abortus. Volgens het ministerie van Binnenlandse Zaken associeert "bijna twee derde van de Hongaren het begin van het leven met de eerste hartslag". De abortuswetten in Hongarije zijn relatief liberaal en zijn grotendeels hetzelfde gebleven sinds abortus werd gelegaliseerd in 1953, toen het land een socialistische regering had. In de huidige wetgeving is vastgelegd dat vrouwen een abortus kunnen krijgen binnen de eerste twaalf weken van de zwangerschap. Als de foetus niet levensvatbaar is, mag de zwangerschap ook later nog afgebroken worden. Wel moeten vrouwen eerst twee keer naar een 'gezinsdienst', waar ze advies krijgen over adoptie en de voordelen die moeders krijgen vanuit de staat. De regering probeert al langer om abortus te denormaliseren door bijvoorbeeld grootschalige anti-abortuscampagnes. In 2011 legde de regering in de grondwet vast dat "het leven van een foetus zal worden beschermd vanaf de conceptie", maar paste de regels tot nu toe niet aan. Rechtse partijen lieten weten blij te zijn met de aanscherping. Amnesty International noemt deze laatste ontwikkeling zorgwekkend. Volgens de mensenrechtenorganisatie is dit een stap terug in de tijd en wordt abortus hiermee minder toegankelijk voor vrouwen die toch al in een moeilijke positie zitten. De Hongaarse nationalistische regering van premier Orbán is voorvechter van traditionele gezinswaarden. Zo biedt de regering belastingvoordelen en subsidies aan gezinnen met meerdere kinderen. Gezinnen met drie of meer kinderen krijgen een eenmalig geldbedrag, dat ze aan de koop van een huis of auto mogen besteden. Met deze financiële hulp wil de regering Hongaren aansporen om meer kinderen te krijgen en het dalende geboortecijfer in het land tegengaan.||https://nos.nl/artikel/2444509-hongarije-verscherpt-abortusregels-eerst-naar-hartslag-foetus-luisteren
2022-09-13||Jeroen Dijsselbloem beëdigd als burgemeester van Eindhoven|| Jeroen Dijsselbloem (PvdA) is geïnstalleerd als burgemeester van Eindhoven. De geboren Eindhovenaar volgt John Jorritsma (VVD) op, die zijn termijn na zes jaar niet wilde verlengen. De voormalige minister van Financiën keert terug naar zijn geboortegrond, waar hij een groot deel van zijn jeugd woonde. Zijn vader werkte in Eindhoven op een middelbare school, weet Omroep Brabant. Eerder liet hij tijdens een virtuele kennismaking met de gemeenteraad weten dat hij "ontzettend veel zin" heeft in zijn baan in de vijfde stad van het land. "Maar ik verheug me het meest om weer onderdeel te zijn van de gemeenschap die Eindhoven is. Ik ga me met hart en ziel inzetten voor de stad, mijn Eindhoven." Woorden van gelijke strekking herhaalde hij vanavond. "Ik heb er zin in. We gaan aan de slag", zei Dijsselbloem na de installatie. De PvdA'er beschouwt het naar eigen zeggen als zijn belangrijkste opgave om te bewerkstelligen dat mensen zich gezien voelen. "Goed bestuur is niet alleen de zaken op orde houden, of nieuwe plannen uitvoeren. Je moet ook steeds omkijken naar mensen, en waar nodig naast hen staan en blijven staan."||https://nos.nl/artikel/2444506-jeroen-dijsselbloem-beedigd-als-burgemeester-van-eindhoven
2022-09-13||Sterrenchef kookt voor Zeeuwse ziekenhuispatiënten|| Patiënten in het Admiraal de Ruyter Ziekenhuis in Goes kunnen de komende maanden kiezen voor een maaltijd uit de koker van chef Thijs Meliefste, van het met een Michelinster bekroonde restaurant Meliefste in Wolphaartsdijk. "Ik wilde een gerecht maken waar je je op kunt verheugen als je in de lappenmand ligt." De maaltijden worden bereid in de ziekenhuiskeuken in Goes. "Het niveau is natuurlijk niet hetzelfde", zegt sterrenchef Meliefste bij Omroep Zeeland. Maar of het in de buurt komt van de kwaliteit van zijn sterrenrestaurant? "We hebben het zo goed mogelijk proberen te maken met heel goede smaken." Het gerecht bestaat uit scholfilet met zeevruchtensaus met spinazie-venkelmix en aardappel-knolselderijbrandade. "Ik heb er een voedzame maaltijd van proberen te maken", zegt Meliefste, wiens restaurant vorig jaar bekroond werd met een ster. "En als dit een lichtpuntje kan zijn als je ziek bent, dan is mijn missie geslaagd." Het ziekenhuis stelde weinig eisen aan het gerecht, behalve dat het gezond moet zijn, vertelt manager Renske van Ewijk. "Het moest genoeg groente bevatten. Verder hebben we het aan de creativiteit aan Thijs Meliefste overgelaten." De schol is vanaf morgen voor patiënten in het ziekenhuis te bestellen. Zij hoeven daar niet extra voor betalen. Als het populair blijkt, willen het ziekenhuis en Meliefste de samenwerking voortzetten en zal de chef een nieuw gerecht bedenken. Het ziekenhuis is volgens de regionale omroep de eerste zorginstelling in Nederland die samenwerkt met een sterrenkok.||https://nos.nl/artikel/2444505-sterrenchef-kookt-voor-zeeuwse-ziekenhuispatienten
2022-09-13||Oud-Kamerleden: we kenden cijfers over gaswinning niet|| De Tweede Kamer wist niet dat er in Groningen jarenlang veel meer aardgas werd gewonnen dan strikt genomen nodig was. Oud-Kamerleden zeiden dat vandaag voor de parlementaire enquêtecommissie. Dat Gasterra had uitgerekend dat voor leveringszekerheid niet meer dan 27 miljard kuub gas nodig is, werd bijvoorbeeld nooit met de Kamer gedeeld. In werkelijkheid werd er in 2013 twee keer zo veel gewonnen, 54 miljard kuub. Met die recordproductie werd de dringende waarschuwing van het Staatstoezicht op de Mijnen om zo snel mogelijk minder te winnen in de wind geslagen. Het SodM kwam tot dat advies, omdat de gaswinning vanwege aardbevingen voor mensen in Groningen te gevaarlijk werd. Dat er vervolgens toch "een jaar lang is gediscussieerd over die leveringszekerheid was dus flauwekul", zei oud-Kamerlid Jan Vos (PvdA). Toen hij een jaar later hoorde dat de winning zelfs naar 54 miljard was gegaan, was hij naar eigen zeggen razend en met stomheid geslagen. Nu hij tijdens de enquête heeft gehoord dat het meteen veel minder had kunnen zijn, heeft Vos er slecht van geslapen, vertelde hij. "Iedereen in het Gasgebouw, en ook de minister, wist dus dat de winning naar 27 miljard kuub kon." Liesbeth van Tongeren, voormalig Kamerlid voor GroenLinks, stelde destijds voor om de gaswinning met 40 procent te laten dalen, maar kreeg daarvoor van vrijwel geen enkele partij steun. "Ik werd nog net niet keihard uitgelachen, maar het zat er dicht in de buurt", zei ze vandaag. "Maar op dat moment wist ik niet dat er op het ministerie al bekend was dat de productie best naar beneden kon." Toen ze vervolgens hoorde dat de gaswinning juist alleen nog maar verder was verhoogd, sloeg ze "steil achterover". René Leegte, oud-Kamerlid voor de VVD, vond de argumentatie van zijn partijgenoot minister Kamp om de gaswinning niet te verminderen "toen geloofwaardig". Nu vindt hij dat de Tweede Kamer onvoldoende geïnformeerd werd. "Waar je toen achter kwam, en dat is ingewikkeld om te begrijpen, is dat er niet zozeer een besluit is genomen om meer te produceren, maar er is geen actieve beslissing gekomen om te minderen." Leegte vindt dat hij destijds beter op de hoogte gebracht had moeten worden van de redenen waarom er niet ingegrepen werd. "Want dan word je als Tweede Kamer geholpen om de beslissing te kunnen wegen." GroenLinks'er Van Tongeren zei daarover dat de Tweede Kamer heeft gefaald in zijn controlerende taak. Van Tongeren vertelde dat ze destijds zo weinig informatie kreeg dat ze zelf maar als "privédetective" aan de slag ging. Haar voortdurende vraag waarom de gaswinning niet minder kon, "stuitte steeds op een muur van: nee, dit is nodig." Maar in de gaswereld hoorde ze dat er wel degelijk mogelijkheden waren. Overigens is volgens Van Tongeren de informatie die de Tweede Kamer tegenwoordig over gaswinning krijgt nog altijd onvoldoende. Tijdens de verhoren ging het ook over de schadeafhandeling. De manier waarop Groningers zijn behandeld, noemde Van Tongeren mensonterend. Bij een huisbezoek keek ze in een kinderkamer door een scheur in de muur naar buiten. Mensen met schade kregen te horen dat die was veroorzaakt door mollen, door F-16's die door de geluidsbarrière gingen of door tieners die met de deuren hadden geslagen. Van een hele grote groep mensen in ons land is het leven verwoest, zei Van Tongeren. René Leegte werd emotioneel toen het ging over het moment in 2015 toen hij in opspraak raakte en het VVD-woordvoerderschap op het gebied van gaswinning neerlegde. Een afgeluisterd telefoongesprek tijdens een treinreis terug uit Groningen, dat op Twitter werd gezet, leidde tot een rel. Het beeld bestond dat hij als afleidingsmanoeuvre voor meer onderzoek pleitte en intussen de gaswinning op een hoog niveau wilde houden. Maar volgens Leegte zat de vork anders in de steel. Toch heeft hij maar weinig gedaan om het beeld te corrigeren. Hij wilde niet dat de discussie veel langer over zijn persoon zou gaan. "Gaat het over jou, of over de inhoud? Ik vond dat het over de inhoud moest gaan."||https://nos.nl/artikel/2444504-oud-kamerleden-we-kenden-cijfers-over-gaswinning-niet
2022-09-13||Hoofdstad Kazachstan Nur-Sultan krijgt oude naam Astana terug|| Drie jaar lang heette de hoofdstad van Kazachstan Nur-Sultan, maar de stad krijgt zijn oude naam weer terug: Astana. Daarmee heeft president Tokajev volgens zijn woordvoerder ingestemd. De naamsverandering in 2019 was bedoeld om de vorige president Nursultan Nazarbajev te eren. Maar de verhoudingen tussen de huidige president Tokajev en voormalig president Nazarbajev zijn verslechterd. De voormalig president mag zich sinds juni ook al geen "Leider van de natie" meer noemen, een titel die speciaal voor hem was bedacht. Nazarbajev regeerde tussen 1991 en 2019 als dictator over Kazachstan. Tokajev, die tot voor kort bekendstond als een volgeling van Nazarbajev, werd drie jaar geleden de nieuwe president. Nur-Sultan - nu dus weer Astana - is pas sinds 1997 de hoofdstad van Kazachstan. In dat jaar besloot Nazarbajev dat dit de nieuwe hoofdstad zou worden, in plaats van het grotere Almaty. De stad werd met grote bouwprojecten steeds verder uitgebreid en telt tegenwoordig een miljoen inwoners. De verplaatsing van de hoofdstad naar Astana riep 25 jaar geleden vragen op: de stad ligt relatief afgelegen en het kan er in de winter zeer koud worden.||https://nos.nl/artikel/2444501-hoofdstad-kazachstan-nur-sultan-krijgt-oude-naam-astana-terug
2022-09-13||Oud-topman en klokkenluider: Twitter misleidt publiek, de site is onveilig|| Een voormalige topman van Twitter zegt dat het bedrijf het publiek misleidt over hoe veilig de site is. Oud-veiligheidsbaas Peiter Zatko zei in een hoorzitting in het Amerikaanse Congres dat de veiligheid van Twitter "tien jaar achterloopt" op de veiligheidsstandaarden, dat de gegevens niet goed beveiligd zijn en dat te veel mensen bij gevoelige gegevens kunnen. "Het maakt niet uit wie de sleutels heeft als er toch geen sloten zijn", zei Zatko. Hij was tot begin dit jaar verantwoordelijk voor de veiligheid van Twitter. Hij werd ontslagen, volgens Twitter omdat hij niet functioneerde. Maar de oud-topman zegt dat hij weg moest nadat hij had geprobeerd de directie voor veiligheidsrisico's te waarschuwen en het bedrijf te helpen bij het oplossen van technische problemen. Enkele maanden na zijn ontslag richtte hij zich als klokkenluider tot het Amerikaanse Congres, het ministerie van Justitie, toezichthouder FTC en beurswaakhond SEC. Met simpele technische mankementen die door technici aan de kaak werden gesteld, werd volgens hem niets gedaan. In de bedrijfscultuur van Twitter wordt volgens Zatko alleen goed nieuws gemeld aan de top. Ook hebben te veel Twitter-medewerkers toegang tot gevoelige informatie, zei hij in de hoorzitting. De Twitter-top kiest er volgens hem voor om winsten boven veiligheid te plaatsen. Zatko zei dat hij "zijn carrière en reputatie" riskeert om te waarschuwen voor de veiligheidsproblemen bij het socialemediaplatform. Zatko kan zijn getuigenissen in veel gevallen niet onderbouwen met documenten. Een oud-medewerker van Facebook, die eerder als klokkenluider fungeerde bij dat bedrijf, kon dat wel. Desalniettemin trekken de verklaringen van de voormalig topman wel de aandacht van Congresleden. Zij werden gealarmeerd door beweringen van Zatko dat Twitter medewerkers van de Indiase overheid op de loonlijst had gezet. Ze hadden volgens hem toegang tot zeer gevoelige gebruikersdata. Maar of ze daadwerkelijk hebben gekeken naar al die gegevens is onduidelijk, omdat Twitter dat soort informatie volgens Zatko juist niet bijhield. Ook heeft het bedrijf veel meer persoonlijke gegevens dan gebruikers zich realiseren. "En soms zelfs meer gegevens dan het bedrijf zich realiseert." Senator Durbin, die aan het hoofd staat van de commissie, zei dat Zatko gebreken heeft beschreven "die een directe bedreiging kunnen vormen voor de honderden miljoenen gebruikers van Twitter en voor de Amerikaanse democratie". "Twitter is een immens krachtig platform en kan zich geen kwetsbaarheden veroorloven." Twitter wil niet reageren op de beschuldigingen, melden internationale persbureaus. Het bedrijf zal de zaak ook niet komen uitleggen in het Congres. Eerder stelde een woordvoerder dat veiligheid en privacy al jaren tot de topprioriteiten behoren.||https://nos.nl/artikel/2444499-oud-topman-en-klokkenluider-twitter-misleidt-publiek-de-site-is-onveilig
2022-09-13||Twee aanhoudingen voor reeks autobranden vorig jaar in Ede|| De politie heeft twee mannen aangehouden voor een reeks autobranden vorig jaar september in Ede. Het gaat om een man van 20 uit Ede en een 25-jarige man uit Veenendaal. Ze worden verdacht van het in brand steken van twintig auto's. Dat deden ze in zes straten in de wijk Veldhuizen, schrijft Omroep Gelderland. In verschillende opsporingsprogramma's werden beelden van de brandstichters getoond. Daarop was te zien hoe drie verdachten zich met jerrycans door de wijk verplaatsten. De politie laat desgevraagd weten nog op zoek te zijn naar de derde verdachte. Ook sluit de politie andere aanhoudingen niet uit.||https://nos.nl/artikel/2444498-twee-aanhoudingen-voor-reeks-autobranden-vorig-jaar-in-ede
2022-09-13||Onderzoek naar oorlogsmisdaden in bevrijde gebieden Oekraïne|| Door de snelle opmars van het Oekraïense leger is een groot deel van de regio Charkov bevrijd. Voor het eerst sinds februari zijn de dorpen en steden in de regio weer bereikbaar voor journalisten en autoriteiten. Langzaamaan wordt steeds meer duidelijk hoe het leven was onder de Russische bezetting. Op beelden uit meerdere bevrijde woonplaatsen is de ravage goed te zien, maar ook de schade van de gevechten in februari en maart is nog niet hersteld. Tijdens de bezetting zijn er meerdere burgerdoden gevallen. Er wordt onderzoek gedaan naar mogelijke oorlogsmisdaden. Een van de steden waar het felst strijd is geleverd, is Izjoem. Volgens het hoofd van de gemeenteraad zijn daar tijdens de Russische bezetting zeker duizend burgers omgekomen. "Nog meer mensen hebben geleden onder het gebrek aan tijdige medische zorg", zegt hij tegen het Oekraïense korrespondent.net. Bij de verovering van de stad in maart zouden de Russen alle medische instellingen in Izjoem hebben vernietigd. Hij schat dat 80 procent van de infrastructuur is verwoest. "Maar het ergste is dat de winter in aantocht is. De gecentraliseerde verwarming, die door de meeste bewoners werd gebruikt, is vernietigd." CNN was als eerste internationale medium in Izjoem. Het team zag daar onder meer een school die door de Russen als commandocentrum werd gebruikt. Beelden van burgers die het Oekraïense leger verwelkomen, gingen de afgelopen dagen de wereld over. Volgens CNN waren niet alle burgers in Izjoem gelukkig met hun komst: zij gaven hen de schuld van beschietingen en bombardementen. Anderen zeggen juist dat de Russen daarvoor verantwoordelijk zijn. De meeste inwoners van de regio zijn voor of tijdens de bezetting gevlucht. Grootschalige wreedheden, zoals werden ontdekt in Boetsja, zijn in de regio tot nu toe niet aan het licht gekomen. De meeste doden die in de regio zijn gevallen, zijn slachtoffers van beschietingen of bombardementen. Wel doet de openbaar aanklager onderzoek naar mogelijke oorlogsmisdaden in het dorp Zaliznytsjne. In een statement op Facebook wordt gemeld dat er in het dorp vier lichamen zijn opgegraven. Alle vier zouden sporen van marteling vertonen. Volgens lokale bewoners gaat het om dorpsgenoten die door Russische soldaten zijn gedood. Ook in de stad Charkov en de dorpen Sjevsjenko en Lozova doet de aanklager onderzoek naar oorlogsmisdaden. Hier gaat het voornamelijk om beschietingen waarbij mogelijk bewust burgers onder vuur zijn genomen. In de tijd dat de Russen aan de macht waren, zijn er Russische leraren naar het gebied gebracht. Vanaf 1 september werden in bezette gebieden de lessen in het Russisch gegeven. Op Telegram gingen video's rond van soldaten die boeken over de Oekraïense geschiedenis uit de bibliotheken haalden. Volgens Oekraïens parlementslid Oleksiy Gontsjarenko worden de Russische leraren na de bevrijding vastgehouden in de stad Koejansk. Verwacht wordt dat zij in Oekraïne zullen worden berecht.||https://nos.nl/artikel/2444496-onderzoek-naar-oorlogsmisdaden-in-bevrijde-gebieden-oekraine
2022-09-13||Kist koningin Elizabeth bij Buckingham Palace onder applaus verwelkomd|| De kist met daarin het lichaam van koningin Elizabeth is aangekomen bij Buckingham Palace, het paleis waar ze officieel woonde sinds haar kroning in 1953. Bij de poorten van het gebouw hadden zich vele duizenden mensen verzameld, om een glimp op te vangen van de zwarte, koninklijke lijkwagen. Ze applaudisseerden toen de colonne arriveerde. Bij aankomst werd Elizabeth opgewacht door onder anderen koning Charles en haar kleinzonen prins William en prins Harry. Langs de gehele route van zo'n twintig kilometer, die vertrok van het militaire vliegveld in het westen van Londen waar de koningin eerder vanavond landde, stonden mensen opgesteld. Vanuit het Schotse Edinburgh kwam de kist met de overleden koningin aan in Londen. De rouwauto eindigde bij Buckingham Palace:  Met haar terugkeer in Londen is Elizabeth voor het eerst sinds haar overlijden donderdag op haar Schotse Balmoral-landgoed terug op Engels grondgebied. Zondag werd de kist van de Queen overgebracht naar Edinburgh, waar 24 uur lang mensen afscheid van haar konden nemen in de kathedraal van St. Giles.  Morgen wordt de kist naar Westminster Hall gebracht, waar hij zal staan tot de ochtend van de staatsbegrafenis van Elizabeth op maandag. Anderhalf uur voor de terugkeer van Elizabeth in Londen landde Charles met zijn vrouw Camilla op hetzelfde vliegveld in het westen van Londen, nadat het stel eerder vandaag een bezoek had gebracht aan Noord-Ierland als onderdeel van een rondreis door het Verenigd Koninkrijk. De Britse royals roepen als symbool van het Verenigd Koninkrijk van oudsher spanningen op in het verdeelde Noord-Ierland, waar de protestanten zichzelf zien als Brits en de katholieken zichzelf als Ieren beschouwen. In 1979 werd de koninklijke familie ook persoonlijk geraakt door het geweld in Noord-Ierland, toen Lord Louis Mountbatten - een neef van koningin Elizabeth - omkwam bij een bomaanslag. In 2012 werd de band tussen de koninklijke familie en in het bijzonder de pro-Ierse partij Sinn Féin aanzienlijk warmer, nadat Elizabeth in Belfast de hand had geschud van Martin McGuinness, die een prominent lid was van de paramilitaire beweging IRA. Het moment kwam te boek te staan als symbool voor de verzoening tussen de strijdende partijen in het land. Vandaag verliep het eerste bezoek van Charles als koning aan Noord-Ierland gemoedelijk. Duizenden mensen begroetten hem bij Hillsborough Castle, het kasteel van de Britse koninklijke familie nabij Belfast. Verder waren er vertegenwoordigers van Sinn Féin aanwezig bij het bezoek. De koning schudde de hand van onder anderen Sinn Féin-vicevoorzitter Michelle O'Neill. Het moment van de handdruk: De koning zei in een toespraak dat zijn moeder zich altijd bewust was van de rol die ze speelde "bij het samenbrengen van hen die door de geschiedenis van elkaar gescheiden zijn geraakt". Hij beloofde het voorbeeld van zijn moeder te volgen. O'Neill zei op haar beurt uit te kijken naar de samenwerking met Charles en bedankte koningin Elizabeth voor haar "belangrijke bijdrage en vastberaden inspanningen voor vrede en verzoening". Charles dankte haar voor haar "ontzettend vriendelijke" woorden.||https://nos.nl/collectie/13912/artikel/2444495-kist-koningin-elizabeth-bij-buckingham-palace-onder-applaus-verwelkomd
2022-09-13||Rusland rekruteert gevangenen voor het front|| Precieze getallen over de verliezen komen niet naar buiten. Maar dat het Russische leger dringend zoekt naar vers bloed, bleek onlangs uit een presidentieel decreet. Daarin besloot president Poetin voor het nieuwe jaar de strijdkrachten met 137.000 militairen uit te breiden. Nu de Russen snel teruggedrongen worden in de regio Charkov, met veel dode en gevangengenomen militairen tot gevolg, is het personeelstekort extra nijpend geworden. Sinds twee maanden grijpt Rusland ook naar een ander middel om de uitgedunde gelederen aan te vullen: de rekrutering van gevangenen, om naar het front te sturen. Daarvan getuigt onder meer een video uit oorlogsgebied, die onlangs opdook op Russische sociale media. Acht mannen staan daarin met machinegeweren en in gevechtstenue schouder aan schouder op straat. "We komen uit het strafkamp en hakken de Oekraïners in de pan", roept een van hen naar de camera. Dit is het bewuste filmpje: Ook uit de strafkolonies zelf komen steeds meer berichten binnen over ronselpraktijken. Die worden uitgevoerd door particuliere huurlingenbedrijven, zoals het beruchte Wagner. Volgens bronnen uit verschillende kampen zeggen de Wagner-ronselaars niet te zijn gekomen voor "verkrachters en drugsverslaafden", ze zijn op zoek naar professionele moordenaars en zware criminelen. De gevangenen kunnen zich vrijwillig aanmelden, van dwang is voor zover bekend geen sprake. De meesten hebben geen militaire ervaring, en de training die ze na aanmelding krijgen is minimaal. Volgens schattingen van mensenrechtenorganisatie Rusland Achter Tralies zijn inmiddels ruim 7000 rekruten uit de strafkolonies naar de oorlog gestuurd. "Vanochtend is mijn broer met 106 andere gevangenen in drie bussen vertrokken naar het lokale vliegveld. Vandaar vlogen ze rechtstreeks naar een onbekende bestemming in Oekraïne", zegt Irina uit Rjazan aan de telefoon. Ze wil niet dat haar achternaam wordt vermeld en ook niet de naam van haar broer van 40. Die is veroordeeld tot een straf van vier jaar, waarvan hij nog een half jaar moet uitzitten. Haar broer meldde zich een maand geleden aan voor de strijd. Irina heeft het hem uit zijn hoofd proberen te praten. "Twee dagen geleden was ik nog bij hem op bezoek", zegt ze geëmotioneerd. "Maar ik sprak tegen dovemansoren." De gevangenen worden aantrekkelijke lonen tot 3000 euro en, na een diensttijd van een half jaar, gratie in het vooruitzicht gesteld. In geval van een 'heldendood' aan het front zou de familie rond de 80.000 euro compensatie ontvangen. "De helft van het eerste maandloon is inmiddels binnen", zegt Jana uit Sint-Petersburg. Haar neef Andrej (22) is begin juli al vanuit zijn strafkolonie IK-2 ten zuiden van Sint-Petersburg naar het front in de regio Loegansk gestuurd. Hij stuurde zijn familie wanhopige berichten met het verzoek hem daar weg te halen. Jana: "Zijn moeder is niet geïnteresseerd in zijn lot. Ze wil alleen maar weten wanneer het volgende bedrag wordt overgemaakt. Daarom schrijf ik de instanties en schakel ik mensenrechtenorganisaties in." Het is familieleden vaak om het geld te doen, zegt ook Olga Romanova van Rusland Achter Tralies. "De gevangenen kwijnen veelal jarenlang in de kolonies weg en zijn de hoop op een normaal bestaan in de samenleving kwijt. Als ze dienen in Oekraïne, zijn ze de familie tenminste nog tot eer en leveren ze ook financieel voordeel op." Romanova krijgt dagelijks verzoeken van gevangenen of hun familieleden. Die zijn er volgens haar in twee soorten: ofwel 'help me aan een contract in het leger' ofwel, nadat ze eenmaal in Oekraïne zijn, 'hoe kom ik hier zo snel mogelijk uit'. Romanova kent slechts één geval van een gesneuvelde militair uit een strafkamp voor wie de familie de toegezegde 80.000 euro heeft ontvangen. Vermoedelijk was dat een pr-actie van de staat. "De rechten van de gevangenen zijn op geen enkele manier gewaarborgd. Ze ondertekenen een aanmeldingsformulier voor het front en een verzoekschrift om amnestie. Er wordt niets in een contract vastgelegd." De slecht getrainde gevangenen vinden als eersten de dood in Oekraïne. De sterftecijfers liegen er niet om. Volgens de informatie van Rusland Achter Tralies zijn 60 van de 68 mensen gesneuveld die waren gerekruteerd uit een kamp in het district Novgorod. Van de 42 rekruten uit een kamp in het Leningrad-district waren dat er volgens de organisatie 40. De baas van huurlingengroep Wagner is Jevgeni Prigozjin, een beruchte oligarch en vriend van president Poetin. Volgens de berichten van gevangenen bezoekt hij ook zelf strafkolonies, waarbij hij de kandidaten persoonlijk toespreekt. Olga Romanova van Rusland Achter Tralies onderstreept dat het gevangeniswezen een nog lang niet opgedroogde poel is. "Als Wagner ook in Siberië gaat ronselen, staan er met gemak 50.000 gevangenen klaar om te tekenen."||https://nos.nl/artikel/2444488-rusland-rekruteert-gevangenen-voor-het-front
2022-09-13||Planbureau: klimaatdoelen 2030 nog ver weg|| Het kabinet ligt bij lange na niet op schema om de klimaatdoelen voor 2030 te halen. Met die harde boodschap komt het Planbureau voor de Leefomgeving (PBL) komende dinsdag op Prinsjesdag in de Klimaat- en Energieverkenning 2023. Met de huidige maatregelen koerst Nederland af op een CO2-reductie van 39 tot 49 procent in 2030, terwijl de doelen veel ambitieuzer zijn. Bronnen rond het kabinet geven toe dat er een flinke versnelling nodig is om de klimaatambities te halen en dat er voor die versnelling in het voorjaar van 2023 besluiten worden genomen. Ook wil het kabinet op Prinsjesdag met extra klimaatplannen komen. Die zijn nodig omdat kolencentrales, vanwege de oorlog in Oekraïne en het dreigen met gastekorten door de Russische regering, weer op volle capaciteit zijn gaan draaien. Volgens een kabinetsbron heeft het PBL maatregelen die dit kabinet wil doorvoeren nog niet meegenomen in de berekeningen. Als voorbeelden worden genoemd het bouwen van kerncentrales, het invoeren van een kilometerheffing en investeringen van miljarden in het klimaatfonds.||https://nos.nl/artikel/2444480-planbureau-klimaatdoelen-2030-nog-ver-weg
2022-09-13||Inspecties willen snel crisisaanpak jeugdbescherming|| Minister Weerwind (Rechtsbescherming) en staatssecretaris Van Ooijen (Jeugd en Preventie) moeten onmiddellijk beginnen met een crisisaanpak van de jeugdbescherming. Dat vragen de Inspectie van Justitie en Veiligheid en de Inspectie van Gezondheidszorg en Jeugd "met klem" in een brief aan de minister en staatssecretaris. De inspecties stelden in 2019 al vast dat de overheid onvoldoende verantwoordelijkheid neemt "voor kinderen die ernstig in hun ontwikkeling werden bedreigd". De huidige situatie is "onverminderd slecht", stellen de hoofdinspecteurs. Zo zou het nog steeds vaak lang duren voordat kinderen de hulp krijgen waar zij recht op hebben. Gemeenten zijn verantwoordelijk voor de uitvoering van de jeugdbescherming, maar kunnen de problemen niet alleen oplossen, stellen de inspecteurs. De problemen in de jeugdzorg zijn groot, wat onder meer komt door krapte op de arbeidsmarkt en verdeling van verantwoordelijkheid. Bovendien is er op korte termijn geen breed gedragen aanpak te verwachten. Dat concluderen de inspecties op basis van gesprekken die zij deze zomer voerden met verschillende betrokken organisaties. Zelf zien de inspecties ook geen mogelijkheden meer om de situatie te verbeteren. Zij hebben naar eigen zeggen al de "grenzen van toezicht opgezocht". Zo spraken ze gemeenten en jeugdbeschermingsregio's aan op hun verantwoordelijkheid en hielden zij scherper toezicht in regio's waar jongeren te lang op hulp wachten. Weerwind en Van Ooijen zijn nu aan zet om te komen tot "adequate bescherming van kinderen", aldus de inspecteurs. Ook het Wetenschappelijk Onderzoek- en Documentatiecentrum (WODC) van het ministerie van Justitie concludeerde vorige week dat de problemen in het jeugdbeschermingsstelsel zo nijpend zijn dat direct moet worden ingegrepen.||https://nos.nl/artikel/2444478-inspecties-willen-snel-crisisaanpak-jeugdbescherming
2022-09-13||William Ruto beëdigd als president Kenia|| De winnaar van de presidentsverkiezingen in Kenia, William Ruto, is in de hoofdstad Nairobi beëdigd als president. De 55-jarige politicus won de verkiezingen in augustus met 50,49 procent van de stemmen. Zijn opponent en oppositieleider Odinga legde zich daar niet bij neer, maar vorige week wees het hooggerechtshof de beschuldiging dat er fraude was gepleegd van de hand. Ruto beloofde in zijn campagne dat hij het zal opnemen voor de kleine ondernemers. Dat sprak veel mensen aan. Hij verkocht in zijn jeugd kippen langs de kant van de weg. In de loop der jaren ontwikkelde hij zich tot zakenman in onroerend goed, verzekeringen en hotels en maakte ook in de politiek carrière. "Van kipverkoper tot president", zei de voorganger die de beëdiging begeleidde. Die vond plaats in een volgepakt stadion. Voorafgaand aan de plechtigheid was publiek in de verdrukking geraakt toen het naar binnen wilde gaan. Zeker zestig mensen raakten gewond toen een hek bezweek. Anderen raakten gewond omdat ze klappen van de politie hadden gekregen. Ook Kenia kampt met stijgende voedselprijzen. In zijn eerste toespraak als president beloofde Ruto dat hij kunstmest goedkoper zal maken, net als het lenen van geld. Ook wil hij meer geld uittrekken voor de rechterlijke macht en de nationale politie.||https://nos.nl/artikel/2444476-william-ruto-beedigd-als-president-kenia
2022-09-13||Amerikaanse rapper PnB Rock doodgeschoten in fastfoodrestaurant|| De Amerikaanse rapper PnB Rock is doodgeschoten in een fastfoodrestaurant in Los Angeles. Volgens Amerikaanse media werd hij het slachtoffer van een doelgerichte beroving. De 30-jarige rapper, wiens echte naam Rakim Allen is, zat met zijn vriendin te lunchen in een filiaal van keten Roscoe's House of Chicken 'N Waffles toen er een man op hen afstapte. De man toonde zijn pistool en dwong Allen spullen af te staan. Vervolgens ontstond er een discussie, waarna Allen werd beschoten, zegt een woordvoerder van de politie in Los Angeles tegen persbureau AP. Hij werd meerdere keren geraakt en overleed in het ziekenhuis. PnB Rock, die werd geboren in Philadelphia, brak in 2016 door met zijn debuutsingle Selfish. Dat nummer kwam op plek 51 van de gerenommeerde hitlijst Billboard Hot 100. In 2017 bracht hij zijn debuutalbum uit. Verder werkte hij samen met onder anderen Ed Sheeran, Wiz Khalifa en Chance the Rapper. Het nummer 'Cross Me' dat PnB Rock maakte met Ed Sheeran: Zijn platenlabel Atlantic Records betreurt in een bericht op Instagram het "zinloze verlies" van Allen. "PnB Rock was meer dan een artiest. Voor velen was hij een geweldige vriend en hij was ook vader van twee prachtige kleine meiden." Entertainmentwebsite TMZ berichtte als eerste over het incident. Daarbij deelde de site ook een screenshot van Instagram-post van de vriendin van Allen. In dat bericht deelde ze een foto van haar eten en ook de locatie van het restaurant. Het is niet duidelijk of dat bericht de schutter naar het restaurant lokte, maar de wereldberoemde rapper Nicki Minaj schrijft op Twitter in een reactie op de dood van Allen dat ze niet begrijpt waarom rappers of hun naasten überhaupt nog hun locatie prijsgeven op sociale media "na Pop Smoke". Daarmee doelde ze op rapper Pop Smoke, die in 2020 werd doodgeschoten bij een inbraak in een huis dat hij had gehuurd via Airbnb. Een dag voordat hij werd vermoord, plaatste de rapper op sociale media foto's waarop het huis en ook het adres te zien was. Dat bracht de inbrekers, die het gemunt hadden op zijn sieraden, op zijn spoor.||https://nos.nl/artikel/2444474-amerikaanse-rapper-pnb-rock-doodgeschoten-in-fastfoodrestaurant
2022-09-13||Europa verplaatst megawinsten energieproducenten naar consument|| De Europese Commissie ziet zich genoodzaakt om in te grijpen op de energiemarkt. Commissievoorzitter Von der Leyen wil de winst beperken van elektriciteitsproducenten die niet te maken hebben met de hoge gasprijs, en dat geld moet terugvloeien naar burgers en bedrijven die te maken hebben met hoge energieprijzen. De maatregel treft met name producenten van duurzame elektriciteit uit zonne- en windenenergie en producenten van kernenergie. De ingreep komt omdat de heftige prijsschommelingen van dit moment alleen te verklaren zijn door de "opzettelijke poging van Rusland om energie te gebruiken als politiek wapen", schrijft de Europese Commissie in een concepttekst voor nieuwe regels om de gas- en elektriciteitsprijzen in Europa omlaag te brengen. Producenten van duurzame elektriciteit en kernenergie krijgen voortaan niet meer dan 180 euro per megawattuur, nu is dat meer dan het dubbele. Producenten van olie en gas, zoals Shell en BP, krijgen te maken met een forse extra winstbelasting van 33 procent die in december zou moeten ingaan, bevestigen goed ingevoerde bronnen in Brussel. Verder moet het elektriciteitsgebruik in de hele Europese Unie terug met 10 procent en moet het piekgebruik terug met 5 procent. Al deze maatregelen moeten de kosten voor energie van huishoudens en bedrijven fors omlaag brengen. Iets wat vandaag al leek te gebeuren met de aankondiging van de maatregelen. De gasprijs is fors gedaald en de Amerikaanse zakenbank Goldman Sachs verwacht een verdere daling. "De dramatische prijsstijging van elektriciteit verhoogt de druk op huishoudens en bedrijven. Kwetsbare consumenten worden het hardst getroffen. Dat gebeurt al sinds afgelopen winter, maar raakt nu ook middeninkomens en bedrijven die hun rekening niet meer kunnen betalen," schrijft de commissie. Morgen presenteert commissievoorzitter Ursula von der Leyen de plannen in de jaarlijkse 'State of the Union', een toespraak in het Europees Parlement. De hoge energieprijs wordt met name betaald op de zogenoemde 'day ahead-markt', de markt waar energiebedrijven en handelaren de prijs bepalen voor de elektriciteit van morgen. Zon, wind, waterkracht, kernenergie, gas, kolen: alle bronnen van elektriciteitsproductie komen hier bij elkaar. Het laatste stukje is vaak gas, want de productie laat zich daarmee het makkelijkst regelen. De stroomprijs wordt daarom vooral bepaald door de gasprijs, ook al is dat maar voor 14 procent de bron van elektriciteit in Europa. Producenten van duurzame elektriciteit maken nu winsten waar ze nooit rekening mee hebben gehouden. De prijs van elektriciteit was twee jaar geleden nog 30 euro per megawattuur, nu schommelt die tussen de 400 en 800 euro: De plannen beperken zich volgens de commissie tot de day ahead-markt, maar de producenten van duurzame energie vrezen de gevolgen. "Er zijn tientallen soorten energiecontracten, daar kan je niet zo maar met de botte bijl op inslaan en hopen dat je raakt slaat," zegt Olof van der Gaag, voorzitter van de vereniging van duurzame energieproducenten NVDE. "Brussel onderschat de complexiteit van de elektriciteitsmarkt, er zijn producenten die lange termijncontracten hebben afgesloten tegen lage prijzen met bedrijven die de elektriciteit doorverkopen en dan komt de winst bij die bedrijven terecht." Het wordt volgens energiedeskundige Martien Visser, lector aan de Hanzehogeschool in Groningen, niet eenvoudig om al die contracten uit elkaar te houden. Het uitgangspunt van de commissie is goed, denkt hij, maar de praktijk weerbarstig: "Het is van belang dat alleen de daadwerkelijke behaalde overwinsten worden afgeroomd. Dat is eerlijk, maar vergt wel dat de overheid of accountants in de details van de boekhouding moeten kruipen." De directeur van de belangenvereniging van producenten van elektriciteit uit zonne-energie ziet dezelfde bezwaren, maar is toch blij. "Er moet iets gebeuren om de hoge prijzen voor consumenten omlaag te brengen, maar het gevaar dat je de oorspronkelijke producent belast, terwijl de winst ergens ander belandt, heb je met dit voorstel niet getackeld," zegt Wijnand van Hooff, directeur van Holland Solar. De hoge gas- en elektriciteitsprijzen worden in eerste instantie veroorzaakt door de verminderde toelevering van Russisch gas. Vanwege het tekort aan gas dat dit veroorzaakt boeken de producenten van olie en gas in Europa recordwinsten. Shell maakte maar liefst 18 miljard dollar winst in het tweede kwartaal, nadat in het eerste kwartaal al een winst van 7,1 miljard was genoteerd. Andere oliemaatschappijen in Europa maakten vergelijkbare winstsprongen. Vandaar dat de Europese Commissie de olie- en gasproducenten vanaf december daarom een extra winstbelasting opleggen van 33 procent. Het geld dat dit oplevert vloeit net als de afgeroomde winst van duurzame elektriciteitsbedrijven terug naar huishoudens en bedrijven. Shell wacht met een formele reactie op de belastingverhoging tot ze meer details heeft van de Europese Commissie maar "ondersteunt de noodzaak voor tijdelijke noodmaatregelen om de energieprijscrisis voor huishoudens en bedrijven te verlichten", aldus een woordvoerder van Shell. De maatregelen die morgen door commissievoorzitter Von der Leyen worden gepresenteerd moeten nog worden goedgekeurd door de lidstaten van de Europese unie. Het kan tot 117 miljard euro opleveren, volgens bronnen. Als dat geld wordt teruggegeven aan huishoudens en bedrijven betekent dat volgens een snelle rekensom van energiedeskundige Martien Visser dat dit tot zo'n 1250 euro per huishouden in Europa kan opleveren. De commissie gaat ervan uit dat de noodmaatregelen voor een jaar gaan gelden.  ||https://nos.nl/artikel/2444473-europa-verplaatst-megawinsten-energieproducenten-naar-consument
2022-09-13||Rutte in Suriname: 'Jaar herdenking slavernij in teken van erkenning'|| Premier Rutte heeft in een toespraak tot het Surinaamse parlement het belang van erkenning van het slavernijverleden benadrukt. "Ik kan en wil niet om het verleden heen", zei Rutte over de rol van Nederland in zijn rede voor De Nationale Assemblée in Paramaribo. "De geschiedenis draagt nog steeds veel pijn in zich. We kunnen dat verleden niet veranderen, maar moeten het wel onder ogen zien", zei Rutte. Hij zei te willen begrijpen hoe het slavernijverleden vandaag de dag nog doorwerkt in Suriname, wat een van de redenen is dat hij een tweedaags bezoek brengt aan het land. Het bezoek van de premier komt aan de vooravond van het herdenkingsjaar in 2023, wanneer het 150 jaar geleden is dat de slavernij in Nederland werd afgeschaft. Dat jaar moet in het teken staan van erkenning, zei de premier. Het kabinet heeft dit jaar besloten nog geen excuses te maken voor het slavernijverleden, maar sluit dit voor de toekomst niet uit. Rutte sprak in het Surinaamse parlement over erkenning van het leed dat door de slavernij is veroorzaakt:  Voor de toespraak van Rutte zei de voorzitter van het parlement, Marinus Bee, dat de slavernij een "niet te miskennen nasleep" heeft in de Surinaamse samenleving. Hij noemde het "een heikel punt" dat Nederland nog steeds geen excuses heeft aangeboden voor het verleden. In augustus reisden Tweede Kamerleden nog af naar Suriname om dit te onderzoeken. Rutte onderstreepte dat zijn bezoek aan de volksvertegenwoordiging een "bijzonder moment" is voor beide landen. "Veel te lang zijn de relaties tussen Suriname en Nederland verstoord geweest. Het is goed dat die band nu weer is hersteld", zei de premier. Het is voor het eerst in veertien jaar tijd dat er een Nederlandse regeringsleider naar het land reist. Kort voor de toespraak legde Rutte een krans bij Fort Zeelandia. Daar werden in december 1982 door het militaire bewind onder leiding van Desi Bouterse vijftien politieke tegenstanders van het regime vermoord. Verder spreekt Rutte vandaag met twee organisaties over het slavernijverleden. Niet alleen de politieke relaties, ook het Surinaamse bedrijfsleven moet een impuls krijgen. Achttien bedrijven uit verschillende sectoren zijn met Rutte meegereisd. Ook minister Schreinemacher voor Buitenlandse Handel is erbij. Suriname verkeert in economisch zwaar weer en heeft hoge verwachtingen van het bezoek. Maar niet iedereen is blij met de komst van premier Rutte. Oud-president Bouterse zei een paar dagen geleden dat Rutte "beter zou kunnen oprotten". De fractie van Bouterse was niet aanwezig in het parlement bij de toespraak. Een jaar geleden kwam president Santokhi naar Nederland om de banden aan te halen. Wat betreft de Surinaamse president waren de verhoudingen tussen de landen daarmee "volledig hersteld". Rutte noemde de ontmoeting met de president historisch: sinds 2008 was er geen Surinaamse president meer naar Nederland gekomen. Onder de regeringsjaren van president Bouterse tussen 2010 en 2020 bekoelden de betrekkingen sterk.||https://nos.nl/artikel/2444470-rutte-in-suriname-jaar-herdenking-slavernij-in-teken-van-erkenning
2022-09-13||Beste opslag kernafval volgens Zwitsers vlak bij Duitse grens|| Na 50 jaar zoeken lijkt Zwitserland een plek te hebben gevonden om al zijn radioactief atoomafval voor de komende honderdduizenden jaren op te slaan: pal aan de grens met Duitsland. Daar zijn niet alle buren blij mee. "Met grote verbazing nemen we kennis van het besluit", aldus Martin Benz, burgemeester van Hohentengen in een verklaring op de site van de gemeente. Het Duitse plaatsje ligt net over de grens, op 2,3 kilometer van de geplande opslagbunker in het Zwitserse Nördlich Lägern. Eerder had de NAGRA, de Zwitserse organisatie die de opdracht heeft een opslagplek te vinden voor het nucleaire afval, dezelfde locatie nog verworpen als optie. Volgens de burgemeester had de NAGRA op een bijeenkomst zelfs gezegd dat "elke gerenommeerde deskundige van mening zou zijn: handen af van deze plaats". Een kwestie van voortschrijdend inzicht, zeggen de Zwitsers. Nadat de NAGRA de plek eerder als ongeschikt afdeed, deed de Zwitserse toezichthouder op de nucleaire veiligheid zijn beklag. De onderbouwing voor de afwijzing was te dun, aldus de (deels ook Duitse) deskundigen. Verder onderzoek volgde. En dit keer was de conclusie dat Nördlich Lägern toch de beste plek is. De grond zou steviger zijn dan gedacht. "De beoordeling destijds was te voorzichtig", aldus de NAGRA zelf. Overigens liggen de andere twee plekken die als optie onderzocht werden ook bij de Duitse grens. Volgens de organisatie draait het allemaal om een speciaal soort steen daar in de grond, 'Opalinuston' in het Duits. Dat is bij uitstek ondoordringbaar en moet dus weinig lekken of straling doorlaten. Mochten er toch scheurtjes rond de opslag ontstaan, dan verdwijnen die vanzelf weer, omdat de steen opzwelt zodra die in contact komt met water. Bovendien kan het materiaal radioactieve stoffen aan zich binden, zodat ze daar blijven hangen. Op de nu gekozen plek is het geschikte gebied om in te bouwen het grootst, en de kwaliteit van het gesteente het hoogst. In de poriën daarvan zouden sporen van miljoenen jaren oud water zijn ontdekt, wat erop moet wijzen dat er nooit iets naar buiten sijpelt. De regering in Berlijn zegt het voorstel nog met de Zwitserse regering te zullen bespreken, en voegt toe dat er tot nu toe goed is samengewerkt. Daarnaast is de verwachting in Duitsland dat de Zwitsers rekening blijven houden met de betreffende Duitse gemeentes. Er is al sprake van een schadevergoeding. Voor het Duitse district Waldshut, eveneens net over de grens bij de geplande opslagbunker, lijkt de angel daarmee grotendeels uit de kwestie. Wel zijn er hier en daar nog zorgen over mogelijke invloed op het grondwater die moeten worden weggenomen. In een gemeenschappelijke verklaring zeggen de lokale bestuurders dat ze inzien dat de bodem aan de grens het meest geschikt is voor een opslag. Tegelijk wijzen ze erop dat het stralingsrisico niet ophoudt aan de grens. "Daarom bestaat aan Duitse zijde de herhaaldelijk geformuleerde verwachting dat wij als buren op dezelfde wijze zullen worden behandeld als de Zwitserse gemeenten en kantons, zowel in de procedure als wat eventuele schadevergoedingen betreft." Zowel de Zwitsers als de Duitsers besloten na de kernramp in het Japanse Fukushima in 2011 om uit de kernenergie te stappen. De Zwitsers geven zichzelf daarvoor nog ruim de tijd: de kerncentrales draaien door zolang dat nog veilig is, maar er worden geen nieuwe gebouwd. In Duitsland moeten de laatste drie kerncentrales eigenlijk dit jaar dicht, maar vanwege de energiecrisis kunnen ze in geval van nood waarschijnlijk nog een paar maanden langer door. Radioactief afval wordt niet alleen door kerncentrales veroorzaakt, maar ook door het maken van stoffen voor medische behandelingen. Dat gaat wel gewoon door. Anders dan in Zwitserland is de zoektocht naar een plek om het kernafval op te slaan in Duitsland nog steeds in volle gang. Toch lijkt het uitgesloten dat de twee landen nu de handen ineenslaan en een gezamenlijke opslagbunker aan de grens bouwen. "We zijn verantwoordelijk voor ons eigen afval", laat een woordvoerder van het Duitse ministerie van Milieu laat aan tv-programma Tagesschau weten. "Dat is een erkend principe", klonk het ook van de Zwitserse zijde. Het besluit voor de opslag in Nördlich Lägern is nog niet definitief. Het voorstel wordt eerst nog van Duitse en van Zwitserse zijde getoetst. Dan moeten de Zwitserse bondsraad en het parlement instemmen, en mogelijk ook nog de Zwitserse bevolking via een referendum. De bouw zal vermoedelijk pas tegen 2045 beginnen.||https://nos.nl/artikel/2444469-beste-opslag-kernafval-volgens-zwitsers-vlak-bij-duitse-grens
2022-09-13||Openbaar Ministerie eist 17 jaar cel en tbs voor doodschieten man in Huissen|| Het Openbaar Ministerie wil dat de man die verdacht wordt van het doodschieten van een andere man in het Gelderse Huissen 17 jaar de cel in gaat. Daarnaast vraagt het OM de rechter om tbs met dwangverpleging. Na de schietpartij, augustus vorig jaar, klom de 33-jarige verdachte op het dak van de woning met een wapen in zijn hand. Hij stond daar met zijn wapen te zwaaien, terwijl de politie buurtbewoners vroeg op veilige afstand te blijven en het appartementengebouw omsingelde. Hij werd uiteindelijk door de politie onder schot gehouden en door een arrestatieteam van het dak gehaald. Bij het incident overleed een 48-jarige man uit Cuijk. Een 61-jarige man uit Wijchen raakte lichtgewond. De mannen waren familie van de vriendin van de verdachte. De vrouw was volgens Omroep Gelderland die dag haar huis uit gevlucht, uit angst voor haar vriend. Haar stiefvader uit Wijchen en haar oom uit Cuijk besloten daarop naar het appartement te gaan om de man eruit te zetten. "Een nachtmerrie", noemde de man het die op het nippertje aan de dood ontsnapte en tegelijk zijn zwager verloor het incident. "En nu jij", kreeg hij te verstaan toen zijn zwager net door het hoofd was geschoten. "Ik snap niet dat iemand tot zoiets in staat is." De verdachte kwam ook aan het woord. "Ik was helemaal in paniek", zei hij over het moment dat hij op het dak van het appartementencomplex klom. "Het plan was om mezelf door mijn hoofd te schieten." Over het schietincident zelf zei de verdachte dat het wapen is afgegaan tijdens een worsteling met het slachtoffer.||https://nos.nl/artikel/2444461-openbaar-ministerie-eist-17-jaar-cel-en-tbs-voor-doodschieten-man-in-huissen
2022-09-13||Zes, acht en tien jaar cel geëist tegen broers om drugstransporten|| Het Openbaar Ministerie heeft vandaag zes, acht en tien jaar cel geëist tegen drie broers uit Heerenveen die in 2019 en 2020 transporten van cocaïne en heroïne organiseerden naar Scandinavië. Justitie ziet de broers als de leiders van een bende die opereerde vanuit het Friese Wolvega. Volgens het OM zitten Hamada (32), Emad (29) en Ibrahim A. (27) achter vijf transporten van tientallen kilo's heroïne en cocaïne naar Oslo. Een zesde transport was in voorbereiding op het moment van hun aanhouding. Behalve van de internationale drugstransporten worden de broers verdacht van witwassen en het dumpen van drugsafval. De oudste broer Hamada moet voor dat alles, als het aan justitie ligt, acht jaar de cel in. De middelste broer Emad zes jaar en de jongste broer Ibrahim tien jaar, meldt Omrop Fryslân. De officier van justitie zei vandaag op de tweede dag van de inhoudelijke behandeling dat er "meer dan genoeg bewijs is" voor alle criminele activiteiten. Zo heeft het OM camerabeelden, afgetapte telefoongesprekken, data van GPS-trackers - die zijn gebruikt om de transporten in de gaten te houden - en verklaringen van mensen die betrokken zijn bij de transporten. Ook zijn op ingenomen telefoons foto's gevonden van drugs en contant geld. De drie boers beriepen zich gisteren op de eerste dag van de inhoudelijke behandeling op hun zwijgrecht, terwijl de rechtbankpresident de lange lijst met verdenkingen opsomde. De advocaten van de drie verdachten komen hierna aan het woord.||https://nos.nl/artikel/2444460-zes-acht-en-tien-jaar-cel-geeist-tegen-broers-om-drugstransporten
2022-09-13||Simons over ruzie Bij1: wij zijn niet verheven boven conflicten in de samenleving|| "Er is onvrede binnen de partij, dat kan ik niet ontkennen", zegt oprichter en partijleider Sylvana Simons van Bij1. Simons reageert op een nieuw conflict binnen haar partij, bij de afdeling Amsterdam. Het hele Amsterdamse bestuur is afgetreden. In een mail spreken de Amsterdamse bestuursleden van anti-zwart racisme en afrofobie, misogynoir gedrag (haat jegens zwarte vrouwen) en fraude bij het vaststellen van de lijst voor de gemeenteraadsverkiezingen. Ook zou de Amsterdamse fractie geen financiële openheid geven. Simons: "Ik hoop dat de betrokkenen tot de kern komen van waarom Bij1 is opgericht." Zij wil niet zeggen of zij zich rechtstreeks met het conflict bemoeit. "Ik zit niet in het bestuur. Ik ben Tweede Kamerlid", zegt zij op vragen. "Ik wil niet via de microfoon van de NOS olie op het vuur gooien." Van het afgetreden bestuur krijgt Simons verwijten als lid van de partijleiding. Het bestuur schrijft in de mail: "Zij hebben niet adequaat opgetreden en tegelijkertijd hebben zij op ondemocratische wijze geprobeerd om lokale besluitvormingsprocessen te beïnvloeden." Het conflict, dat nog niet is opgelost, gaat voor een groot deel over het fractievoorzitterschap van de Amsterdamse fractie. Fractievoorzitter Jazie Veldhuyzen is al maanden afwezig en nummer twee Carla Kabamba heeft zijn taken waargenomen. Volgens het Amsterdamse bestuur naar tevredenheid, maar de nummer drie op de lijst, Nilab Ahmadi, zou Kabamba om onbekende redenen ongeschikt vinden. En het landelijk bestuur schoof nummer vier Dinah Bons naar voren als fractievoorzitter. "Wij zijn niet verheven boven alle problemen die in de samenleving leven", zegt Simons. "We hopen dat wij net als dat bij andere partijen vaak gebeurt, dit conflict te boven kunnen komen." Het is niet het eerste conflict binnen Bij1. In juli 2021 werd de nummer twee voor de Tweede Kamerverkiezingen Quinsy Gario door het bestuur geschorst, omdat hij zich "manipulatief gedroeg, tweedeling zaaide en zich mannelijk dominant opstelde". Gario zei dat deze beschuldigingen nooit eerder tegen hem waren geuit. Hij probeerde het besluit aan te vechten, maar gaf dat op en zegde in november 2021 zijn lidmaatschap op. Het vijfkoppige bestuur van de Haagse afdeling van Bij1 stapte vanwege de gang van zaken ook op. In juni dit jaar vertrok partijvoorzitter Jursica Mills omdat de partij "vol is van toxiciteit, vriendjespolitiek en tegenstrijdigheden", zo schreef zij in haar afscheidsbrief. De leden kozen Rebekka Timmer als haar opvolger, ondanks een negatief advies van de selectiecommissie. Timmer was de medewerker van Simons in de Tweede Kamer. Bij1 is vertegenwoordigd in vier gemeenten: Amsterdam (3 zetels), Rotterdam (2 zetels), Almere (2 zetels) en Utrecht (1 zetel). In de Tweede Kamer heeft de partij een zetel.||https://nos.nl/artikel/2444459-simons-over-ruzie-bij1-wij-zijn-niet-verheven-boven-conflicten-in-de-samenleving
2022-09-13||Tweede Kamer herdenkt Elizabeth: 'Koningschap leest als geschiedenisboek'|| De Tweede Kamer heeft de Britse koningin Elizabeth herdacht. Zij overleed vorige week op 96-jarige leeftijd. Kamervoorzitter Bergkamp typeerde de koningin als de constante factor in een constant veranderende wereld. Ze zei dat de vorstin haar taak heeft vervuld met een ongeëvenaarde toewijding, volhardend en standvastig in een zeldzaam lange periode van 70 jaar. Volgens de Kamervoorzitter markeert het overlijden van Elizabeth "the end of an era". "Haar enorme plichtsbesef en arbeidsethos zijn beroemd", voegde Bergkamp eraan toe. Ze benadrukte dat de koningin heeft doorgewerkt tot het echt niet meer kon. "Bijna letterlijk tot de laatste snik." Volgens de Kamervoorzitter wist de Britse koningin de monarchie overeind te houden en was zij zich steeds bewust van de grote symboliek van haar daden. Bergkamp zei verder dat Elizabeth haar verantwoordelijkheidsgevoel combineerde met "een zekere lichtheid en een soms briljant gevoel voor timing". Ook vicepremier Kaag sprak in de Kamer van het einde van een tijdperk: "Haar koningschap leest als een geschiedenisboek en is dat in feite ook: een boek dat aanvangt tijdens de wederopbouw en dat de roerige jaren zestig, de terreurdreigingen van de IRA, de Falklandoorlog, de opkomst van Labour en het Thatcherisme beslaat." Kaag wees ook op Elizabeths rol als baken bleef in een veranderende wereld: "Ze voer mee op de golven van de tijd, terwijl ze standvastig haar eigen koers bepaalde." En Kaag benadrukte het plichtsbesef en de werklust van de koningin. "Gestorven in het harnas is een bekend begrip, dat zij een bijzondere lading heeft gegeven", zei de vicepremier. Kaag memoreerde dat Elizabeth vier keer in Nederland op bezoek is geweest: "Ze gaf daar blijk van haar grote interesse voor de langdurige historische band die tussen onze landen bestaat." Bij de herdenking was de Britse ambassadeur in Nederland aanwezig. In de Tweede Kamer zijn vaker herdenkingen na het overlijden van staatshoofden van landen waarmee Nederland nauwe betrekkingen heeft. Vorige week stond de Kamer ook al even kort stil bij de koningin. Dat gebeurde meteen na het bekend worden van haar overlijden.||https://nos.nl/artikel/2444457-tweede-kamer-herdenkt-elizabeth-koningschap-leest-als-geschiedenisboek
2022-09-13||In hoeverre hebben de verliezen op het slagveld gevolgen voor Poetin?|| Oekraïense strijdkrachten winnen flink terrein in het noordoosten. Rusland is op verschillende plekken teruggedreven tot de grens. Voor president Poetin is deze kentering in de oorlog slecht nieuws. Ook in eigen land sijpelen deze berichten door. Poetin heeft in eigen land al 20 jaar het imago van een winnaar, iemand die zijn doelen bereikt. Nu lukt het Oekraïne met westerse wapens en Amerikaanse inlichtingen om Rusland terug te dringen aan het oostfront. Maar in het Kremlin is nog geen paniek waar te nemen, in elk geval niet openlijk. Oekraïne heeft terrein kunnen winnen door een 'hergroepering' van Russische troepen, luidt de officiële boodschap. Als je op de peilingen afgaat, lijkt het of de steun voor Poetin en zijn 'speciale militaire operatie' in Oekraïne onverminderd hoog is. Maar die peilingen zijn notoir onbetrouwbaar en de afgelopen dagen komen ook andere geluiden uit Rusland. Tientallen gemeentelijke afgevaardigden in Moskou en Sint-Petersburg eisen dat Poetin aftreedt. Ook werd in een praatprogramma op de Russische tv felle kritiek geuit. Openlijk werden er vraagtekens gezet bij het optreden van de president: "Je ziet dat mensen die al langer oppositie voeren nu ruimte voelen om zich te uiten", zegt Rusland- en Oost-Europakenner van Instituut Clingendael Bob Deen. "Maar ze vertegenwoordigen een hele kleine minderheid." Ook zijn het geen machtige figuren. Poetin lijkt nog onaantastbaar. Wanneer kan dat veranderen? Ruslandkenner Hubert Smeets noemde gisteren in Nieuwsuur drie zaken die Poetin in de problemen kunnen brengen: aanhoudend succes bij de offensieve acties van Oekraïne; als hij zich gedwongen voelt om over te gaan tot totale mobilisatie; en als de economische onttakeling van Rusland doorzet. "Als Donetsk of Cherson onder vuur komen te liggen of bevrijd worden is er echt een symbolisch keerpunt bereikt", zei Smeets. Mobilisatie is nu niet aan de orde, maar daar wordt wel regelmatig toe opgeroepen. Voor Poetin zou deze stap een flink risico zijn. Hij haalt de oorlog daarmee naar Moskou. "Nu gebruiken ze kansarme jongeren uit de Kaukasus of ver in Siberië als kanonnenvoer. Maar mobilisatie betekent dat kinderen van Moskovieten opgeroepen worden", zegt Smeets. "Dan komt het heel dichtbij voor de elite en middenklasse in Moskou." Wat betreft de economie: de sancties en de prijs van de oorlog drukken op de begroting. "Dat maakt het economisch heel zwaar voor Poetin om deze oorlog voort te zetten." De economie zou kunnen instorten. Maar dit zijn scenario's, die Poetin nog niet raken. "Persoonlijk wordt hij nauwelijks aangesproken", zegt Deen. Mocht dat in de toekomst wel gebeuren, dan is de vraag hoe hij zich hieruit redt. De weg die Poetin op 24 februari is ingeslagen loopt dood, zeggen deskundigen. Een uitweg is niet voorhanden. Het nieuws over de verdrijving van de Russen rond Charkov stemt vluchtelingen in Deventer voor het eerst in tijden optimistisch: Volgens Deen is het nu voor de Russische president zaak om de verdediging op orde te brengen rond Donetsk en in het Zuiden. Onder anderen minister van Buitenlandse Zaken Lavrov stelde voor te gaan onderhandelen, maar Oekraïne heeft hier nu geen belang bij. Een laatste, en gevreesde, uitweg is escalatie. Door mobilisatie, door verdere vergeldingsaanvallen op Oekraïne zoals gebeurde met een aantal energiecentrales, of in het uiterste geval de inzet van een kernwapen. Maar volgens Deen is dat laatste nu niet waarschijnlijk. "Kernwapens dienen ook in de Russische militaire doctrine vooral ter afschrikking. Dat zou aan de orde kunnen komen als Rusland 'existentieel bedreigd' wordt, wat ook in de officiële Russische retoriek niet het geval is; de nederlagen worden juist gebagatelliseerd." Experts verwachten dat de tegenslag voor Rusland voorlopig geen grote verandering teweeg zal brengen in het Kremlin. Het Amerikaanse Institute for the Study of War (ISW) voorspelde gisteren dat de oorlog nog zeker tot volgend jaar zal duren. "Maar er gebeurt van alles, ook in het Kremlin", zegt Deen. "Door het zelfs voor Oekraïne onverwacht grote succes van dit tegenoffensief is het verloop van de oorlog nog onvoorspelbaarder geworden."||https://nos.nl/artikel/2444456-in-hoeverre-hebben-de-verliezen-op-het-slagveld-gevolgen-voor-poetin
2022-09-13||Gasprijs daalt fors, tot onder de 200 euro, maar blijft hoog|| De gasprijs is in minder dan drie weken tijd met maar liefst 45 procent gedaald. Op 26 augustus werd nog een recordprijs van ruim 346 euro per megawattuur bereikt, gisteren was de slotkoers ruim 190 euro. Daarmee is de gasprijs voor het eerst sinds 9 augustus weer onder de 200 euro. Dat betekent nog lang niet dat gas weer goedkoop wordt. Voordat de gasprijs in 2021 begon te stijgen was die jarenlang onder de 30 euro per megawattuur. De vraag is waardoor de gasprijs zo aan het dalen is. "Het vullen van de gasvoorraden gaat goed en neemt dus wat onzekerheid weg", zegt Gerben Hieminga, econoom energiemarkten bij ING. "Maar dat is denk ik niet de hoofdreden. Dat is toch vooral de politieke discussie over ingrijpen in de gas- en stroommarkt en eventuele maximumprijzen." De Europese Commissie werkt aan een plan om voor Russisch gas een maximale prijs in te stellen en om de stroomprijzen minder afhankelijk te maken van de hoge gasprijs. "De markt lijkt hierop vooruit te lopen, en dan is er vaak hoop en optimisme dat er iets gaat gebeuren", aldus Hieminga. Volgens hem was er veel angst in de markt dat er steeds minder gas geleverd zou worden en dat er niet opgetreden zou worden tegen hoge prijzen. "Maar op het moment dat het sentiment dan keert, kan de prijs een stuk omlaag gaan." Een lagere gasprijs op de Europese markt werkt met vertraging door in een lagere gasprijs voor de consument, tenminste, als je een variabel tarief hebt. Energiemaatschappijen veranderen de prijs voor klanten met een variabel contract nu iedere drie maanden of zelfs maandelijks. "Als we goedkoper kunnen inkopen, verwerken we dat in onze systemen en zie je dat vertraagd in de tarieven terug", zegt een woordvoerder van energiebedrijf Eneco hierover. "Het is een mooie daling die we zien, tegelijk is de prijs nog steeds rond de 200 euro en dat is echt wel heel hoog. Het fijnst zou zijn als de daling door blijft zetten of stabiliseert op een lager punt." Uiteindelijk was de gasprijs ongeveer een maand lang hoger dan 200 euro. Eneco wil weinig kwijt over de precieze inkoopstrategie en voor hoeveel het bedrijf afgelopen tijd gas heeft ingekocht. De gasmarkt is een zogeheten termijnmarkt. Je kan bijvoorbeeld nu gas inkopen voor levering volgende maand, maar ook al voor levering in bijvoorbeeld maart 2023. En die prijs voor maart is dan ook anders dan gas voor volgende maand. Dus hoeveel een energiebedrijf kwijt is aan gas is ook afhankelijk van op welk moment is ingekocht en in welke maand het geleverd moet worden. Volgens Hieminga zal de gasprijs komende winter vooral afhankelijk zijn van de temperaturen. "Als het een heel strenge winter wordt, kan de prijs weer richting de 250/300 euro gaan. En we kunnen het huidige prijsniveau behouden als de winter mild is en de Europese Commissie inderdaad de prijs van gas omlaag kan brengen."||https://nos.nl/artikel/2444455-gasprijs-daalt-fors-tot-onder-de-200-euro-maar-blijft-hoog
2022-09-13||Stoffelijke resten gevonden in zaak van sinds 2018 vermiste Sumanta Bansi|| Het Openbaar Ministerie bevestigt dat er stoffelijke resten zijn gevonden in de zaak van de sinds 2018 vermiste Surinaamse studente Sumanta Bansi (22). Ze liggen op een bedrijventerrein in Hoorn. "Verder onderzoek moet uitwijzen of hetgeen is gevonden inderdaad verband houdt met de vermissingszaak van Sumanta Bansi", zegt het OM. De Telegraaf meldde vanmiddag dat de man die voor haar verdwijning en dood veroordeeld werd aan de recherche heeft opgebiecht waar hij haar resten heeft achtergelaten. "Direct na het verhoor zijn rechercheurs met Manodj B. naar een locatie in Hoorn gegaan", schrijft de krant. De familie van Bansi weet niet veel meer dan wat de rest van Nederland weet, zegt de advocaat van de familie, Maartje Schaap. "Ze zijn geschokt en emotioneel." Of de gevonden stoffelijke resten echt van Bansi zijn, moet forensisch onderzoek uitwijzen. Het resultaat daarvan komt vermoedelijk in de loop van de week. "Je wil duidelijkheid, dat krijgen ze nu. Dan kun je het afsluiten." De 42-jarige Manodj B. uit Rijswijk werd in juli tot 15 jaar cel veroordeeld voor het doden van Bansi en het wegmaken van haar lichaam. Hij had een verhouding met Bansi en zij was voor de tweede keer zwanger van hem. Ze had haar eerste zwangerschap onder druk van de man afgebroken, maar volgens de rechter was ze dat de tweede keer niet van plan. Volgens de rechtbank was het niet aannemelijk dat ze vrijwillig was verdwenen of zichzelf iets had aangedaan. B. ontkende alle betrokkenheid. Hoewel ze niet werd gevonden, achtte de rechtbank bewezen dat hij haar heeft gedood en haar lichaam heeft weggemaakt. De rechtbank leidde dat af uit afgeluisterde gesprekken van hem en zijn familie. Zo zei B. in een gesprek met zijn broer: "Ik ben met dat ding dwars door haar hart gegaan, dood, klaar." Na het bekend worden van haar vermissing heeft hij geprobeerd getuigen te beïnvloeden en de politie op een dwaalspoor te brengen. De Surinaams-Hindoestaanse Bansi studeerde biomedische wetenschappen aan de Universiteit van Amsterdam. Ze trok in 2017 in bij de familie B. en kreeg een verhouding met zoon B., hoewel die getrouwd was. Een jaar later verdween ze. Ze was toen negen weken zwanger van hem. B. werd in november 2020 aangehouden. De verdenking was dat hij haar had gedood omdat Bansi het kind ditmaal ter wereld wilde laten komen. Het vermoeden was dat hij haar lichaam in natriumhydroxide had opgelost. Mogelijk waren haar botten niet vergaan. In oktober vorig jaar zochten agenten en vrijwilligers nog naar haar resten recreatiegebied De Hulk bij het Noord-Hollandse dorp Scharwoude. Daar was al eerder gezocht, evenals in een bos bij Wieringerwerf en langs de Afsluitdijk.||https://nos.nl/artikel/2444447-stoffelijke-resten-gevonden-in-zaak-van-sinds-2018-vermiste-sumanta-bansi
2022-09-13||Begrip, maar ook vraagtekens bij voorstel kabinet over toewijzing woningen|| Organisaties en betrokkenen bij de woningmarkt reageren verdeeld op de plannen van het kabinet om de wet zo te wijzingen dat gemeenten de helft van de woningen aan eigen inwoners kunnen toewijzen. Het gaat zowel om huur- als koopwoningen en zowel om nieuwbouw als woningen uit de bestaande voorraad die onder de Nationale Hypotheek Garantie-grens van 355.000 euro vallen. Hoogleraar Peter Boelhouwer van de TU Delft noemt het een "paardenmiddel", maar heeft er wel begrip voor dat het kabinet hiermee komt. "Het speelt wel echt, met name in kleinere gemeentes, die mogen steeds minder bouwen. Daar wonen jongeren die daar zijn opgegroeid en er niet meer aan de bak komen. Dan staat de leefbaarheid onder druk. Daar komt bij dat mensen vanuit de grotere gemeentes meer koopkracht hebben. Die drukken de lokale bewoners weg. Het is echt een probleem", zei hij in het NOS Radio 1 Journaal. Hij ziet ook een voordeel voor de grote steden. "Zeker in het onderwijs en de verzorgende beroepen ontstaan grote tekorten. Als je daar niets aan doet is dat onhoudbaar. Dat je voorrang gaat geven aan mensen die in het onderwijs en in de zorg werken, lijkt me heel verstandig." Boelhouwer vraagt zich wel af hoe gemeenten de verkoop van bestaande koopwoningen moeten reguleren. "Dat lijkt me echt heel erg lastig, daar is het voorstel niet heel erg duidelijk over. Hoe ga je dat bepalen in de bestaande voorraad? De helft wel en de helft niet? Daarover staat niets in de voorstellen. Daar ben ik benieuwd naar." Ook bestuurslid Chris van Zantwijk van de vakgroep wonen van makelaarsvereniging NVM heeft nog veel vragen. "Het is beter om het bestaande aanbod uit te breiden", zegt hij. "Het overgrote deel van de verkopen vindt al plaats binnen de eigen gemeenten. Dit zal de markt eerder op slot zetten dan de mobiliteit bevorderen." Ook hij is benieuwd hoe gemeenten de toewijzing van bestaande koopwoningen moeten gaan regelen. Als ze bijvoorbeeld elk jaar de helft van de verkochte woningen naar inwoners van de eigen gemeente moeten laten gaan, bestaat de kans dat verkopers tot het einde van het jaar wachten. Dan is de kans groter dat het quotum al is gehaald, en kunnen ze zelf bepalen aan wie ze hun huis verkopen. Hans André de la Porte van de huiseigenarenvereniging VEH vindt de plannen van het kabinet sympathiek en begrijpelijk. Hij ziet veel problemen in gemeenten of dorpen waar het lastig is om een woning te vinden voor een huisarts, politieagent of leraar. Niet alleen zijn de woningen te duur, ook is het vaak lastig om een hypotheek te krijgen. "Als je gemeenten deze mogelijkheid geeft om cruciale beroepen voorrang te geven op de woningmarkt, dan kun je deze mensen en gemeenten helpen." Maar de plannen hebben volgens hem ook een keerzijde: het betekent ook dat een woningeigenaar geen keuze meer heeft. Die kan zijn huis misschien niet verkopen aan een investeerder die meer biedt om er een huurwoning van te maken, maar hij is gedwongen om voor een lager bod van een inwoner uit het dorp te kiezen. Volgens André de la Porte zijn de plannen niet helemaal nieuw. "Dit is een uitbreiding van de wet uit 2014, waarmee we nog geen signaleringen van problemen hebben ontvangen. We zijn er alert op, maar er zijn geen signalen dat de wet uit 2014 voor problemen heeft gezorgd." Volgens de huurdersbelangenorganisatie Woonbond gaat de voorgestelde wetswijziging voorbij aan "het essentiële probleem": de schaarste aan betaalbare sociale huurwoningen. "Je ziet dat er meer ruimte is gemaakt voor toewijzing aan mensen met een lokale binding", zegt Marcel Trip van Woonbond. "Dit is vooral schuiven, dan krijg je ergens anders een nieuw probleem."||https://nos.nl/artikel/2444445-begrip-maar-ook-vraagtekens-bij-voorstel-kabinet-over-toewijzing-woningen
2022-09-13||In Noord-Ierland krijgt koning Charles een gemengde ontvangst|| Loop over de Shankill Road in Belfast en je komt al snel een levensgrote muurtekening tegen van de overleden koningin Elizabeth II. De afgelopen dagen is daar een bloemenzee ontstaan. In deze buurt vind je dan ook de fanatiekste unionistische gemeenschap, die koste wat het kost bij het Verenigd Koninkrijk wil blijven horen. Hier noemen ze zich met trots door en door Brits. De protestants-unionistische gemeenschap heeft altijd diepe banden gehad met het koningshuis. In menig protestantse wijk vind je muurtekeningen van Willem III van Oranje, zittend te paard. Die stadhouder van Holland, Zeeland en Utrecht was einde zeventiende eeuw de machtigste heerser van Europa. In 1689 werd hij na zijn huwelijk met de Engelse prinses Mary tevens de nieuwe koning van Engeland, Schotland en Ierland. In 1690 versloeg de stadhouder-koning zijn katholieke rivaal James II bij de beroemde Slag aan de Boyne in Ierland, waardoor er voor eens en altijd een protestant op de Britse troon zou zitten. Protestantse Noord-Ieren vieren dit jaarlijks met Oranjemarsen op 12 juli en noemen Willem III liefkozend hun King Billy. Als je 200 meter zuidelijk loopt vanaf de Shankill Road, door de stalen poorten van de metershoge 'vredesmuur' die katholieke en protestantse wijken van Belfast van elkaar scheidt, dan kom je uit bij de Falls Road. Dit is het hart van de pro-Ierse republikeinse gemeenschap. Hier dromen ze al meer dan honderd jaar van een hereniging met de Ierse republiek. Op de Falls Road vind je geen bloemenzeeën of portretten van de koningin. Hier wapperen Ierse vlaggen en zie je grote muurschilderingen van mannen in bivakmutsen met AK47's in hun hand. De bewoners herdenken zo de decennialange strijd tegen wat veel katholieke Noord-Ieren nog altijd the imperial crown forces noemen: zij zien Noord-Ierland als een bezette kolonie van een Britse overheerser. Voor deze groep Noord-Ieren is de monarch altijd het symbool van onderdrukking geweest. In de katholieke wijken van Noord-Ierland zijn de reacties op de dood van koningin Elizabeth dan ook onverschillig. Op zijn best kom je een beleefde reactie tegen, maar geen golven van verdriet. Koning Charles bezoekt vandaag Noord-Ierland, als onderdeel van zijn tournee naar alle uithoeken van zijn koninkrijk om zich te presenteren aan het volk. Hij zal ongetwijfeld gemengde gevoelens hebben bij dit bezoek. Tijdens The Troubles, de burgeroorlog die Noord-Ierland decennialang in zijn greep had, blies de pro-Ierse, paramilitaire IRA in 1979 een koninklijk jacht op voor de kust van Sligo in het westen van Ierland. Bij de aanslag kwam Lord Mountbatten om het leven, de favoriete oom van Charles, met wie hij een innige band had. Ondanks deze pijnlijke geschiedenis heeft Charles' moeder Elizabeth II een rol gespeeld in het vredesproces na de Goede Vrijdagakkoorden van 1998, die een einde maakten aan het bloedige conflict. Bij een bezoek aan Noord-Ierland in 2012 schudde ze als gebaar van verzoening de hand van Martin McGuinness, die namens de pro-Ierse partij Sinn Féin als vicepremier in de Noord-Ierse regering zat. Sinn Féin stond jarenlang bekend als de politieke tak van de IRA en McGuinness was tijdens The Troubles commandant van de paramilitaire organisatie in de stad Derry. De ontmoeting tussen de koningin en McGuinness was enkele jaren daarvoor nog ondenkbaar geweest. Het gebaar werd destijds breed gewaardeerd, ook door katholieke republikeinen die doorgaans geen fan zijn van het Britse koningshuis. In een reactie op de dood van koningin Elizabeth sprak de huidige leider van Sinn Féin, Michelle O'Neill, waardering uit voor de rol die de vorstin heeft gespeeld in het vredesproces. "Persoonlijk ben ik bijzonder dankbaar voor de aanzienlijke bijdrage en de grote inspanningen die ze heeft geleverd om vrede en verzoening tussen onze twee eilanden te bevorderen." Het wordt interessant te zien hoe de nieuwe koning Charles zich zal opstellen. Hij wordt koning in een tijd van grote politieke instabiliteit in Noord-Ierland. Sinds april zitten de Noord-Ieren zonder een regering. De pro-Britse unionisten weigeren deel te nemen aan een coalitieregering met Sinn Féin, uit woede over het zogenoemde Noord-Ierland-Protocol bij het Brexit-akkoord. In dat protocol hebben Londen en Brussel afspraken gemaakt over een status aparte voor Noord-Ierland, dat met één been in de Europese Unie blijft staan. Het betekent ook dat er een douanegrens is gekomen tussen Noord-Ierland en de rest van Groot-Brittannië, iets wat een gruwel is voor de unionisten. Charles kan natuurlijk onmogelijk deze heikele kwestie oplossen, maar hij zal ongetwijfeld de hand reiken en net als zijn moeder een gebaar van verzoening willen maken.||https://nos.nl/collectie/13912/artikel/2444444-in-noord-ierland-krijgt-koning-charles-een-gemengde-ontvangst
2022-09-13||Amsterdams bestuur Bij1 stapt op wegens fraude en racisme|| Het bestuur van de Amsterdamse afdeling van Bij1 stapt op. Volgens het bestuur is er sprake van fraude bij de vaststelling van de kandidatenlijst voor de gemeenteraadsverkiezingen, onenigheid met de landelijke partijleiding en racisme binnen de partij. Het bestuur schrijft in een mail aan de leden van de partij dat de "kans aanzienlijk was dat er gefraudeerd was tijdens de ledenvergadering die de lijst voor de gemeenteraad vaststelde". Volgens de leden van het bestuur zou dit de reden zijn dat gemeenteraadslid Nilab Ahmadi vanaf plek 13 naar plek 3 werd gezet op de lijst. Het bestuur betreurt het dat toen niet is opgetreden. "We wilden de campagne niet negatief beïnvloeden dus kozen we ervoor niet te handelen. Achteraf gezien was dit fout", geeft het bestuur daarvoor als reden. Het Amsterdamse bestuur zou ook in de clinch liggen met de landelijke partijleiding. In de mail staat onder andere dat die "op ondemocratische wijze geprobeerd heeft om lokale besluitvormingsprocessen te beïnvloeden". Zo wilde de partijleiding gemeenteraadslid Dinah Bons naar voren schuiven als fractievoorzitter, terwijl de lokale fractie in principe zijn eigen fractievoorzitter kiest en Bons nog niet beëdigd was als raadslid. Vrijdag leek Carla Kabamba nog voorzitter te worden van de Amsterdamse fractie. Zij nam de taken waar van de vorige fractievoorzitter, Jazie Veldhuyzen, die al maandenlang afwezig is vanwege ziekte. Maar bij een recente vergadering was er "plotseling" een perschef aanwezig die de benoeming van Bons moest voorbereiden. Het bestuur van Bij1 Amsterdam spreekt zich in de brief ook uit over "anti-zwart racisme en misogynoir (haat jegens zwarte vrouwen, red.) gedrag" dat in alle lagen van de partij zou voorkomen. "Zwart leiderschap wordt niet erkend, niet gewaardeerd en wordt veelal tegengewerkt", zo stelt het bestuur in de mail. Daarom zouden ook de voormalig nummer twee van de partij, Quinsy Gario, en oud-voorzitster Jursica Mill zijn opgestapt. "Deze voorbeelden laten zien dat de strijd die Bij1 tegen racisme levert op dit moment meer gefocust is op het bestrijden ervan in de buitenwereld. We beseffen ons nog onvoldoende dat er sprake is van anti-zwart racisme en afrofobie binnen de partij." "Als dit zo doorgaat, dan valt Bij1 echt uitéén", zo besluit het bestuur de mail, waaruit NH Nieuws citeert.||https://nos.nl/artikel/2444443-amsterdams-bestuur-bij1-stapt-op-wegens-fraude-en-racisme
2022-09-13||Franse filmregisseur Jean-Luc Godard (91) overleden|| De Franse filmregisseur Jean-Luc Godard is op 91-jarige leeftijd overleden. Hij was in de jaren 60 een van de bekendste gezichten van de Franse nouvelle vague, een beweging van jonge filmmakers die braken met de tradities die tot dan toe voor bioscoopfilms golden: ze improviseerden veel in hun films, lieten de camera vrijelijk bewegen en namen hun films op in het openbaar en niet in studio's. Godard (1930) groeide op in Zwitserland, maar verhuisde na zijn middelbareschooltijd naar Parijs. Daar ontwikkelde hij zich in de jaren 50 tot gezaghebbend criticus en essayist voor het invloedrijke tijdschrift Cahiers du Cinéma, waarin de bioscoopfilm werd beschouwd als hoge kunst en de regisseur gezien werd als 'auteur' van zijn eigen film. Godard was er redacteur samen met andere later bekende filmregisseurs als François Truffaut en Claude Chabrol, en scoorde met zijn eerste lange film À bout de souffle ('Buiten Adem') in 1960 direct een grote hit: zijn hoofdrol in deze film maakte van acteur Jean-Paul Belmondo een filmster, en Godard kreeg de regisseursprijs op het filmfestival van Berlijn. De trailer van À Bout de souffle, die onlangs gerestaureerd is uitgebracht: Zijn maatschappijkritische kant kwam naar voren in Godards volgende film Le Petit Soldat, over de Algerijnse strijd voor onafhankelijkheid van Frankrijk in de jaren 50. Godard suggereerde in de film dat de Fransen bereid waren tot wreedheden zoals marteling om hun kolonie te behouden, en daardoor was de film jarenlang verboden in Frankrijk. Pas in 1963 was de film te zien voor het publiek, hoewel die al in 1960 voltooid was. Godard scoorde later in het decennium nog grote hits met zijn misdaadfilm Bande à part (1964), waarin Godards vrouw Anna Karina een hoofdrol speelde, en Pierrot le Fou (1965), wederom met Jean-Paul Belmondo. In de late jaren 60 ging Godard steeds meer een antikapitalistische en anti-establishment boodschap uitdragen in zijn werk. Hij legde in 1968 met andere regisseurs het filmfestival van Cannes plat, uit solidariteit met de studentenopstand in Parijs. Zijn politieke drama Tout va bien (1972), met Jane Fonda en Yves Montand, draait om de staking in een worstfabriek, en de achterliggende klassenstrijd. Vanaf de jaren 70 zakte Godard weg als gezaghebbend filmmaker, maar hij bleef een voorbeeld voor jonge Amerikaanse filmmakers. Hij wordt gezien als inspiratiebron voor de vroege films van Martin Scorsese, zoals Mean Streets (1973) en Taxi Driver (1976). Quentin Tarantino was zo onder de indruk van Godards films dat hij zijn productiemaatschappij A Band Apart noemde, een verwijzing naar een van de bekendste films van Godard. Godards films werden nooit bekroond met een Oscar, maar in 2010 kreeg hij wel een 'Academy Honorary Award', een ere-Oscar bedoeld voor een compleet oeuvre. Op sociale media brengt president Macron een eerbetoon aan Godard. "We verliezen een nationale schat, een geniale blik":||https://nos.nl/artikel/2444436-franse-filmregisseur-jean-luc-godard-91-overleden
2022-09-13||Zes aanhoudingen na inval in Limburgs Ospel|| De politie heeft vannacht zes mensen aangehouden in een pand in het Limburgse dorp Ospel. Bij de inval is een nog onbekende hoeveelheid verdovende middelen in beslag genomen. Volgens een woordvoerder van de politie gaat het om een cocaïnewasserij. In zo'n wasserij wordt de cocaïne door middel van een chemisch proces teruggehaald uit producten waarin de drugs verstopt zaten, zodat het verhandeld kan worden. Maandagavond kwam er een anonieme melding binnen bij de politie dat er drugsgerelateerde handelingen plaats zouden vinden in het pand. Een speciale eenheid deed vervolgens een inval. De cocaïnewasserij was op dat moment in werking. Vijf mannen en een vrouw die aanwezig waren, zijn direct aangehouden. Wat hun rol precies was is nog niet bekend. Ook is nog niet duidelijk om hoeveel drugs het zou gaan en in welke producten deze verstopt zaten. De Landelijke Faciliteit Ontmanteling (LFO) is vanochtend begonnen met het ontmantelen van de cocaïnewasserij. Dat kan ongeveer twee dagen duren. 1Limburg meldt dat de omgeving van het pand is afgezet.||https://nos.nl/artikel/2444432-zes-aanhoudingen-na-inval-in-limburgs-ospel
2022-09-13||Duurzaamheidsclaims Decathlon en H&M onduidelijk, beterschap beloofd|| Sportwinkelketen Decathlon en modeketen H&M hebben consumenten niet goed voorgelicht over de duurzaamheid van hun producten. Dat zegt de Autoriteit Consument & Markt (ACM). Beide bedrijven komen nu zelf met een oplossing, daarom legt de toezichthouder geen sancties op. De ACM zag in de kledingsector veel mogelijk misleidende duurzaamheidsclaims en sprak bedrijven daarop aan. Decathlon en H&M bieden producten aan met algemene termen als 'ecodesign' en 'conscious', maar volgens de ACM geven ze daar verder geen enkele uitleg over en dat moeten ze wel doen. Decathlon en H&M beloven consumenten vanaf nu duidelijker te informeren om zo het risico op misleiding over duurzaamheid te voorkomen. Daarnaast doneren ze 400.000 en 500.000 euro aan verschillende duurzame doelen ter compensatie van hun onduidelijke en onvoldoende onderbouwde duurzaamheidsclaims, meldt de toezichthouder. "Consumenten die duurzame keuzes willen maken, moeten erop kunnen vertrouwen dat de claims die bedrijven op hun producten of website zetten ook kloppen. We zijn tevreden dat de bedrijven erkennen dat zij duidelijker hadden moeten informeren over de duurzaamheid van hun producten en dat zij verschillende duurzaamheidsclaims en de onderbouwing daarvan aanpassen", zegt ACM-bestuurslid Cateautje Hijmans van den Bergh. De ACM gaat de komende jaren controleren of Decathlon en H&M zich aan de afspraken houden. Er loopt ook een onderzoek naar vier andere kledingbedrijven die actief zijn op de Nederlandse markt, maar die hebben hier geen hoofdkantoor en daarom wil ACM hun namen niet bekendmaken. De ACM heeft hun namen wel doorgegeven aan collega-toezichthouders in het buitenland.||https://nos.nl/artikel/2444429-duurzaamheidsclaims-decathlon-en-h-m-onduidelijk-beterschap-beloofd
2022-09-13||Kamerlid Den Haan richt nieuwe ouderenpartij op: Goud Nederland|| Tweede Kamerlid Den Haan is een nieuwe ouderenpartij begonnen, onder de naam Goud Nederland. De partij richt zich op "goed ouder worden voor iedereen". Den Haan is voorzitter van de eenpersoonsfractie-Den Haan. Ze was lijsttrekker van ouderenpartij 50Plus, die bij de verkiezingen in maart vorig jaar één zetel haalde. Kort na haar aantreden in de Tweede Kamer verliet zij haar partij na ruzie. Ze behield haar zetel en daarmee verdween het in 2012 opgerichte 50Plus uit de Tweede Kamer. Het was niet de eerste keer dat een ouderenpartij door ruzie uit elkaar viel. Eerder gebeurde dat onder meer bij de AOV en de Unie 55+. Den Haan zegt op de site van het AD dat haar partijprogramma niet veel afwijkt van dat 50Plus, dat zij zelf heeft geschreven. Wel wil ze wat betreft klimaat en migratie "wat linkser" zijn. Verder pleit ze voor een flexibele AOW, waarbij mensen die dat willen en een spaarregeling hebben, met 65 kunnen stoppen met werken.||https://nos.nl/artikel/2444428-kamerlid-den-haan-richt-nieuwe-ouderenpartij-op-goud-nederland
2022-09-13||Witwasonderzoek: inval bij woning Jumbo-topman Van Eerd, 9 aanhoudingen|| De politie en de FIOD zijn vanochtend een woning in Heeswijk-Dinther binnengevallen. Het gaat om de woning van Jumbo-topman Frits van Eerd. Ook elders in het land zijn doorzoekingen geweest vanwege een onderzoek naar witwaspraktijken, meldt het Openbaar Ministerie. Negen verdachten zijn in totaal aangehouden. Een 58-jarige man is hoofdverdachte. Het Openbaar Ministerie Noord-Nederland heeft opdracht gegeven voor de invallen, zegt een woordvoerder. De woordvoerder laat in het midden of het om de woning gaat van Van Eerd. De supermarktketen zegt kennis te hebben genomen van het FIOD-onderzoek. "Naar wij hebben begrepen richt het onderzoek zich niet op Jumbo. Wel worden er in het kader van het onderzoek vragen gesteld aan Frits van Eerd", staat in een verklaring. Het bedrijf wil verder niets zeggen. Volgens een bron van het Financieele Dagblad is er ook een inval geweest in het hoofdkantoor van het concern in Veghel. Een verslaggever van Omroep Brabant die ter plekke was bij de woning van Van Eerd zegt dat er tientallen mensen van de FIOD en de politie in en om de woning waren. "Ze hebben een auto doorzocht en ze lopen met verhuisdozen uit de woning. Het lijkt erop dat er spullen in beslag worden genomen", zo zegt hij op NPO Radio 1. Iets voor 13.30 uur was de huiszoeking afgelopen. Een van de verdachten die werden aangehouden is een 58-jarige man uit Aa en Hunze (Drenthe). Het zou gaan om voormalig motorcrosser Theo E. uit Gasteren. Hij werd eerder in verband gebracht met een kroongetuige in het liquidatieproces rond Willem Holleeder. Bronnen bevestigen dat E. en Frits van Eerd elkaar kennen uit de motorcrosswereld, die voornamelijk in Noord-Brabant en de Achterhoek is geworteld. Een bron noemt het "een kleine wereld waarbij je elkaar regelmatig langs de baan ziet". E. was ook actief als teammanager in die wereld. Volgens het BD begeleidde hij een groot aantal coureurs. Sommigen woonden volgens de krant bij E. in huis. Advocatenkantoor Anker en Anker uit Leeuwarden staat E. bij. Dat kantoor kan op dit moment geen mededelingen doen over de zaak, omdat de verdachte in beperking zit. Dat betekent dat hij alleen contact met zijn advocaat mag hebben. De 58-jarige wordt verdacht van betrokkenheid bij het witwassen van grote hoeveelheden geld en goederen en van btw-fraude. Verder zijn er nog acht verdachten aangehouden uit Drenthe en Brabant, ook zij zitten in beperking. Of Van Eerd onder de arrestanten is, is niet bekend. Ook in verschillende woningen en bedrijfslocaties in Groningen, Drenthe en Brabant is de politie en de FIOD binnengevallen. Het witwassen zou gebeuren via transacties in onroerend goed, autohandel, onverklaarbare contante stortingen en sponsorcontracten in de motorcrosssport, stelt het OM. De 58-jarige verdachte wordt volgens het OM gezien als "spin in het web". De medeverdachten zijn volgens justitie in meer of mindere mate betrokken bij de fraude. Jumbo sponsort verschillende takken in de motorcross- en autosport. Zo heeft Formule 1-coureur Max Verstappen een sponsordeal met de supermarktketen. Ook steekt het concern naar eigen zeggen geld in andere veelbelovende sporttalenten die het "in zich hebben om uit te groeien tot een sporticoon van de maatschappij". Tweevoudig wereldkampioen in de MXGP Jeffrey Herlings heeft een sponsorcontract met het Veghelse bedrijf. En Frits van Eerd zelf deed vijf keer mee aan de Dakar Rally en is mede-eigenaar van Racing Team Nederland. In onderstaande interactive van NOS op 3 leggen we uit welke soorten witwassen er zoal zijn:||https://nos.nl/artikel/2444425-witwasonderzoek-inval-bij-woning-jumbo-topman-van-eerd-9-aanhoudingen
2022-09-13||Doden bij gevechten Armenië en Azerbeidzjan, wapenstilstand mislukt|| Vannacht zijn er opnieuw gevechten uitgebroken tussen Azerbeidzjaanse en Armeense troepen. Daarbij zouden aan Armeense kant 49 doden zijn gevallen, zo meldt premier Pasjinian. Ook aan Azerbeidzjaanse kant zouden er dodelijke slachtoffers zijn gevallen, hoeveel is nog onduidelijk. Vanochtend meldden beide landen dat er een wapenstilstand van kracht was vanaf 09.00 uur, bemiddeld door Rusland, maar die werd binnen een uur weer verbroken. Volgens de Armeense premier Pasjinian zijn de gevechten sinds die tijd wel in intensiteit afgenomen. Het Russische ministerie van Buitenlandse Zaken zegt "extreem bezorgd" te zijn over het geweld over en weer, en "van beide kanten te verwachten dat ze de zaak niet verder laten escaleren". De woordvoerder van president Poetin zegt dat die "persoonlijk betrokken is bij de zaak, en zich inspant om de spanningen aan de grens te laten de-escaleren." Hoe de gevechten ontstonden, is onduidelijk. Beide landen beschuldigen elkaar van provocaties. Volgens Azerbeidzjan was Armenië gisteravond bezig met een troepenconcentratie aan de grens, en met het leggen van nieuwe mijnen in het grensgebied. Daarom zegt het land "lokale acties" te hebben uitgevoerd, "strikt gericht op militaire doelen." Het Armeense ministerie van Defensie zegt dat het land gisteravond "grootschalig werd geprovoceerd door Azerbeidzjan, waarna een proportionele reactie is geboden". De provocaties waren echter al langer bezig, zo zegt de Armeense ambassadeur in Nederland, Tigran Balayan, in een verklaring aan de NOS. "Al sinds begin september zinspeelt Azerbeidzjan op een nieuwe aanval, en ze zeggen ook al dagenlang dat er een provocatie vanuit Armenië zou komen." Waar de gevechten precies plaatsvonden, is niet bekend. Lokale journalisten en video's op sociale media maken melding dat er steden zijn beschoten in Armenië zelf, zoals Jermuk en Goris. Tot nu toe vond de strijd tussen de landen vooral plaats in Nagorno-Karabach, een enclave binnen Azerbeidzjan die door beide landen wordt geclaimd. In 2020 vond een zes weken durende oorlog plaats in het gebied, die aan meer dan 6500 mensen het leven kostte. Azerbeidzjaanse raketten en drones zouden vannacht doelen hebben geraakt tientallen kilometers van de grens in Armenië, en daarbij ook burgerdoelen hebben geraakt. Dit is nog niet onafhankelijk bevestigd. De Armeense premier Pasjinian heeft gebeld met de Franse president Macron en de Amerikaanse buitenlandminister Blinken in een poging de gevechten te doen stoppen. Blinken heeft de strijdende partijen opgeroepen de wapens neer te leggen, de Franse president Macron heeft aangekondigd de strijd tussen de landen morgen te bespreken in de vergadering van de VN Veiligheidsraad. Pasjinian heeft ook hulp gevraagd aan Rusland, waarmee het land een militair bondgenootschap vormt via de Organisatie voor het Verdrag inzake Collectieve Veiligheid, waarin ook Kazachstan, Kirgizië, Tadzjikistan en Belarus zitten. Rusland schoot Armenië eerder te hulp in zijn strijd tegen Azerbeidzjan, maar heeft zijn handen nu vol aan de oorlog in Oekraïne.||https://nos.nl/artikel/2444416-doden-bij-gevechten-armenie-en-azerbeidzjan-wapenstilstand-mislukt
2022-09-13||Nog steeds erg druk op Schiphol, buiten rij van enkele honderden meters|| Het is opnieuw erg druk op Schiphol. Vanochtend stond er buiten al een rij van enkele honderden meters en die rij was begin van de middag nog langer. Gisteren was sprake van grote drukte doordat veel beveiligers niet kwamen opdagen. Toen vroeg Schiphol luchtvaartmaatschappijen vluchten te schrappen, maar die gaven daar maar beperkt gehoor aan. Hoeveel mensen vandaag hun vlucht missen, is niet bekend. Schiphol raadt reizigers aan om informatie over hun vlucht in de gaten te houden. "We verwachten een drukke dag, net als gisteren. Maar de situatie is beter beheersbaar", zei een woordvoerder van de luchthaven vanochtend. Het aantal reizigers en beveiligers zou beter op elkaar aansluiten. Gisteren ontstonden er lange rijen doordat 13 procent van de beveiligers niet kwam opdagen. Maar de drukte is begin van de middag dus verder opgelopen. Veel mensen houden rekening met de extra wachttijd en komen eerder om er zeker van te zijn dat ze hun vlucht halen. Toch vraagt Schiphol reizigers om niet langer dan vier uur voor vertrek bij de luchthaven aan te komen. De capaciteitsproblemen op Schiphol spelen al sinds de meivakantie. De afgelopen maanden keerde de luchthaven een zomerbonus uit aan medewerkers om te voorkomen dat de problemen nog groter zouden worden. Nu die is komen te vervallen, valt het vakbond FNV op dat de situatie verslechtert. Schiphol zelf vindt het te vroeg voor deze conclusie.||https://nos.nl/artikel/2444415-nog-steeds-erg-druk-op-schiphol-buiten-rij-van-enkele-honderden-meters
2022-09-13||Gemeenten kunnen helft woningen aan eigen inwoners toewijzen|| Het kabinet wil dat gemeenten de helft van alle koop- en huurwoningen kunnen toewijzen aan mensen die al binnen de gemeente wonen. Ook moeten de gemeenten voorrang kunnen geven aan mensen met een cruciaal beroep, zoals leraren en verpleegkundigen. Een wetswijziging die dat mogelijk moet maken, is vandaag naar de Tweede Kamer gestuurd. Minister De Jonge wijst erop dat starters vaak geen betaalbare woning kunnen vinden in hun eigen woonplaats "omdat de prijzen de pan uit rijzen doordat er fors wordt overboden. Vaak door mensen van buiten de regio. Ook senioren kunnen geen geschikt appartement vinden in hun eigen gemeente als ze willen doorstromen." Hij vindt het belangrijk "voor de leefbaarheid en de vitaliteit van de regio" dat mensen in hun woonplaats kunnen blijven. Door de herziening van deze wet krijgen gemeenten daar volgens hem meer grip op. De huidige huisvestingswet geeft gemeenten al de mogelijkheid om de helft van de huurwoningen toe te wijzen aan mensen met een economische of maatschappelijke binding. Van die helft mag een kwart voor de eigen inwoners worden gereserveerd. Dat wordt nu 50 procent. Het is de bedoeling dat de nieuwe wet met ingang van volgend jaar in werking treedt.||https://nos.nl/artikel/2444414-gemeenten-kunnen-helft-woningen-aan-eigen-inwoners-toewijzen
2022-09-13||Ook rechtspraak biedt excuses aan voor onterechte veroordeling 'flatmoord'|| De rechtspraak heeft schriftelijk excuses gemaakt aan Rob Bodelier via diens advocaat. De man zat onterecht vast in de zaak van de flatmoord in Rosmalen. Dat bevestigt zijn advocaat Pieter van der Kruijs na berichtgeving in de Volkskrant, die citeert uit de brief. Eerder deze maand bood het Openbaar Ministerie al excuses aan Bodelier aan. Op 5 september werd hij na veertien jaar vrijgesproken van doodslag op zijn vriendin. Hij werd in 2004 en 2007 ten onrechte veroordeeld. De presidenten van de rechtbank Oost-Brabant en het gerechtshof in Den Bosch, de twee instellingen die hem veroordeelden, hebben de brief aan Van der Kruijs ondertekend. "Wat uw cliënt is overkomen, is verschrikkelijk", schrijven zij volgens de krant. "Het is niet voor te stellen hoe groot het leed is om na een groot persoonlijk verlies hiervoor onterecht verantwoordelijk te worden gehouden." De presidenten zeggen open te staan voor een gesprek met Bodelier en zijn advocaat als hij daar behoefte aan heeft. In een reactie aan de krant zegt Van der Kruijs dat de brief "een blijk van medeleven is, maar wel indirect". Hij stelt dat de presidenten de verantwoordelijkheid nemen van wat er onder hun gezag in het verleden is misgegaan. Maar hij zegt ook dat zijn cliënt hoopt op persoonlijke excuses van mensen die direct bij zijn zaak betrokken waren zoals rechters en politiemensen. Rob Bodelier werd ruim vijftien jaar geleden veroordeeld voor doodslag op de 37-jarige Regie van den Hoogen. Ze woonden samen in Rosmalen en hadden allebei psychische problemen. In april 2000 trof hij haar dood aan, haar keel was doorgesneden. Volgens deskundigen was het onwaarschijnlijk dat ze dit zelf had gedaan. Onder andere bloedspetters op de kleding van Bodelier zouden bewijzen dat hij de dader was. Hij werd volledig ontoerekeningsvatbaar verklaard en veroordeeld tot tbs met dwangverpleging. Na vijf jaar voorarrest zat hij negen jaar lang in een tbs-kliniek. In 2017 was hij uitbehandeld. Ondanks de veroordeling bleef er altijd twijfel over de zaak. Een herzieningsverzoek van de advocaat van Bodelier leidde uiteindelijk tot nieuw onderzoek. Ditmaal concludeerde het Nederlands Forensisch Instituut dat zelfdoding het meest waarschijnlijk was.||https://nos.nl/artikel/2444410-ook-rechtspraak-biedt-excuses-aan-voor-onterechte-veroordeling-flatmoord
2022-09-13||Wekdienst 13/9: Marengo-proces gaat verder • Koning Charles in Noord-Ierland|| Goedemorgen! Het grootscheepse liquidatieproces Marengo rond hoofdverdachte Ridouan Taghi staat weer op de rol. En premier Rutte legt in Suriname een krans bij het monument voor de Decembermoorden. Eerst het weer: In het noordoosten mogelijk eerst nog wat regen. Verder tot de avond droog met in het noorden geleidelijk ook soms zon. Vanavond in het zuidoosten kans op regen. Het wordt 20 tot 23 graden. De wind is zwak of matig uit het noorden. De komende dagen steeds frisser, met morgen in het zuiden kans op regen. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De Oekraïense strijdkrachten hebben sinds begin deze maand zeker 6000 vierkante kilometer grondgebied heroverd op de Russen. Dat heeft de Oekraïense president Zelensky in een video gezegd. Het gaat om gebieden in het zuiden en oosten van Oekraïne. "De opmars van onze strijdkrachten gaat door", aldus de president. Afgelopen zondag meldde de Oekraïense legertop dat militairen deze maand 3000 vierkante kilometer grondgebied hadden heroverd. Bij de operaties zouden vele Russen zich hebben overgegeven. Volgens een adviseur van Zelensky zouden zelfs zo veel Russische militairen de strijd hebben opgegeven, dat Oekraïne geen plaats meer heeft om ze vast te houden. In Australië is een 77-jarige man gedood door een kangoeroe die hij vermoedelijk als huisdier hield. De man werd thuis in de deelstaat West-Australië met hevige verwondingen aangetroffen door een familielid. Toen de hulpdiensten arriveerden, konden zij vanwege het agressieve dier eerst niet bij de man komen. Agenten schoten de kangoeroe daarom dood. Waarschijnlijk was het een wild dier dat de man in huis hield. Alleen in de Australische deelstaat Victoria mag onder strikte voorwaarden een kangoeroe als huisdier worden gehouden. De laatst bekende dodelijke aanval door een wilde kangoeroe in Australië was in 1936. Fijne dinsdag!||https://nos.nl/artikel/2444409-wekdienst-13-9-marengo-proces-gaat-verder-koning-charles-in-noord-ierland
2022-09-13||Overlevenden laatste transport Westerbork: 'Over de oorlog praten doen we niet'|| Precies 78 jaar geleden vertrok uit kamp Westerbork het laatste transport naar een concentratiekamp. In de trein zaten ook 51 Joodse kinderen, die in kamp Bergen-Belsen terechtkwamen, Unbekannte Kinder noemden de nazi's ze. Ze werden opgepakt tijdens de onderduik. Daardoor was van de meeste kinderen de naam niet bekend en wisten ze niet wie hun ouders waren. Door een groot wonder overleefden die kinderen - baby's, peuters en kleuters- op een na de oorlog. En lukte het om uit te zoeken wie ze zijn. Ruim twintig jaar geleden kwam een deel van deze kinderen voor het eerst weer bij elkaar en sindsdien is er een reünie op of rond 13 september. De dag van het transport uit Westerbork. Deze maand heeft het voormalige concentratiekamp Bergen-Belsen in Duitsland alle overlevenden van het kamp uitgenodigd voor een herdenkingsbijeenkomst. En zo ontmoetten negen 'onbekende kinderen' uit Nederland, Israël, Canada en de Verenigde Staten elkaar in Bergen-Belsen. Het kamp waar ze twee maanden lang in de herfst van 1944 hebben gezeten. Het samenzijn in het voormalige kamp Bergen-Belsen maakt dat de reünie anders van karakter is dan anders. Marita Deen-Simons (80) en Lous Steenhuis-Hoepelman (81) zijn er al vaker terug geweest. "Het is natuurlijk wel bijzonder om met de anderen door Bergen-Belsen te lopen. Hoe is het mogelijk dat wij daar als hele kleine kinderen hebben gezeten. En dat we er nog zijn. De nazi's hebben ons op de een of andere manier gespaard. Is toch niet voor te stellen. En bijna 80 jaar later zijn we weer samen in het kamp. Bizar toch", zegt Marita. Zij en Lous hebben zoals de meesten van de groep Onbekende Kinderen geen herinneringen aan de kampen. Ze waren nog te jong. Beiden hebben wel geprobeerd te achterhalen wat er met hen allemaal in de oorlog is gebeurd. Vragen blijven er nog altijd. "Wie zorgde voor me? Waar sliepen we in Bergen-Belsen? Zaten we als groep in een barak? Daar kom je niet meer achter. Want wie kan dat nog vertellen? En als ik daar ben, wil ik dat wel graag weten", zegt Marita. Toch spreken ze onderling niet over de oorlog, ook niet als ze met de andere 'kinderen' over het kampterrein lopen. "De eerste jaren dat de groep bijeenkwam, werd er wel over het verleden gesproken", zegt Lous. "Die tijd is geweest. Het is een soort code om het niet over de oorlog te hebben. Dat vind ik ook prima." "Het is fijn om elkaar weer te zien. We hebben ook echt een band met elkaar", vult Marita Deen-Simons (80) aan. "We hebben het veel over de kinderen, kleinkinderen, het leven van nu." Toch raakt het hen om terug te zijn op de plek waar ze als jong kind gevangen hebben gezeten. "Ik raak geëmotioneerd als ik de heuvels met de massagraven zie," zegt Lous. "Angstaanjagend idee dat daar allemaal mensen liggen." De Britten hebben gefilmd wat zij aantroffen toen zij het kamp bevrijdden in april 1945. "Je maag draait om als je naar die beelden kijkt. Al die stapels lijken. Al die uitgemergelde mensen. Daar ben ik ook geweest, denk ik dan," zegt Lous. "En ben ik blij dat ik geen herinneringen heb aan de oorlog. Mijn herinneringen beginnen na de oorlog." Twee maanden zaten de kinderen gevangen in Bergen-Belsen. Daarna werden ze naar Theresienstadt, een kamp in het huidige Tsjechië, gestuurd. In mei 1945 werden ze daar bevrijd door de Russen. De groep viel daarna uit elkaar. Hoeveel mensen van de groep Onbekende Kinderen nog leven, is niet bekend. Niet iedereen wilde contact houden. Marita hoopt dat er volgend jaar weer een reünie komt. In Nederland. "Fijn om elkaar weer te zien en bij te praten. Op 13 september, hopelijk kan dat volgend jaar weer."||https://nos.nl/artikel/2444408-overlevenden-laatste-transport-westerbork-over-de-oorlog-praten-doen-we-niet
2022-09-13||Ombudsman: jongeren met een beperking gehinderd door overheid|| Wetten en regels van de overheid zitten jongeren met een beperking in de weg, waardoor zij veel risico op langdurige financiële problemen lopen. Dat concludeert Nationale ombudsman Reinier van Zutphen. De jongeren worden geconfronteerd met ingewikkelde wetten, administratieve rompslomp, onzekere inkomsten en weinig toekomstperspectief. "Dit is niet eerlijk", zegt Van Zutphen. "Wetten en regels moeten jongeren helpen en niet in de weg zitten." In deze video legt Nick Bootsman uit wat dat voor hem in de praktijk betekent: "Ik zeg altijd: het is net een monopolybord. We waren soms net een paar stappen vooruit, maar dan krijg je zo'n kaartje 'ga terug naar start'." In Nederland wonen naar schatting twee miljoen mensen met een beperking, zoals een lichamelijke of verstandelijke beperking of psychische problemen. Samengevat ziet de ombudsman het volgende gebeuren: jongeren met een beperking kunnen nergens terecht. Organisaties wijzen naar elkaar en hebben zelf onvoldoende kennis in huis om jongeren te helpen. Dat komt door onwetendheid en ingewikkelde wet- en regelgeving. Wie hulp nodig heeft, moet jaar in jaar uit veel gegevens verstrekken. Hulp uit eigen netwerk ontbreekt soms, en het lastige contact met de overheid zorgt ervoor dat het moeilijk hulp vragen is. Die hulp wordt overigens ook niet altijd goed gegeven. Daarbij zijn jongeren volgens de ombudsman te afhankelijk van de overheid. Door ingewikkelde toeslagen wordt het eerder afgeraden dan gestimuleerd om een bijbaan te nemen. Werken loont dus niet of nauwelijks. Van Zutphen: "Hun beperking bepaalt de mate waarin zij deel kunnen nemen aan de maatschappij. Het leven van jongeren met een beperking ziet er dan ook anders uit dan dat van hun leeftijdgenoten." Iemand die dit allemaal herkent, is Lisa. De 21-jarige heeft autisme en studeert aan de Universiteit Maastricht, ze wil in verband met toekomstige werkgevers liever niet met achternaam genoemd worden. Door haar autisme is ze gauw overprikkeld en moe en kan ze niet permanent werken naast haar studie. Ze voelt dat ze door haar beperking buiten de boot valt op haar studie, "Maar doordat ik door al die ingewikkelde regels ook soms moeilijk een baantje kan nemen, voel ik me ook buiten de maatschappij staan." Zodra Lisa een bijbaantje neemt, wat ze zou willen om werkervaring op te doen en in rustige periodes wat bij te verdienen, wordt ze gelijk gekort op haar studietoeslag. "Bij de gemeente heb ik heel vaak geïnformeerd hoe het zit. Maar ik word door DUO en de gemeente van het kastje naar de muur gestuurd. Niemand weet het echt. Al die toeslagen zijn ook nog eens heel ingewikkeld om aan te vragen." Wat zou zij graag anders hebben? "Een maatje of coach van de gemeente die helpt met de aanvragen. En ontmoetingen met lotgenoten om je ervaringen te delen."||https://nos.nl/artikel/2444402-ombudsman-jongeren-met-een-beperking-gehinderd-door-overheid
2022-09-13||Emmy's voor Amerikaanse dramaserie Succession en Koreaanse Squid Game|| De makers van de Amerikaanse serie Succession (HBO) hebben vannacht de Emmy voor 'beste dramaserie' in de wacht gesleept. De serie over de eigenaren van een fictief mediaconglomeraat kreeg in Los Angeles de belangrijkste Amerikaanse televisieprijs toegekend. Ook de populaire Koreaanse serie Squid Game (Netflix) viel bij de 74ste Emmy-uitreiking in de prijzen. Lee Jung-jae won een award voor zijn hoofdrol en is daarmee de eerste niet-Engelstalige winnaar. Hwang Dong-hyuk kreeg een award voor de regie. Het was de eerste keer dat Squid Game bekroond werd met een Emmy. Zo reageerden de grote winnaars op hun Emmy's: De Amerikaanse zangeres Lizzo sleepte eveneens voor het eerst de prestigieuze award binnen. Zij kreeg een Emmy uitgereikt voor haar realityserie Lizzo's Watch Out for the Big Grrrls, waarin 13 danseressen strijden om een plek op het podium naast Lizzo. Tijdens haar toespraak op het podium onderstreepte de zangeres het belang van diversiteit op televisie: "Toen ik een klein meisje was, wilde ik mezelf in de media terugzien. Iemand die net zoals ik dik, zwart en mooi was". De komedie Ted Lasso en de tragikomedie The White Lotus waren tevens goed voor meerdere awards. Zo werd Ted Lasso net als vorig jaar uitgeroepen tot beste komedieserie. Hoofdrolspeler Jason Sudeikis ontving de prijs voor 'beste acteur in een comedy'. The White Lotus, een moordmysterie dat zich afspeelt in een luxe resort op Hawaï, won Emmy's voor beste mannelijke bijrol (Murray Bartlett), beste vrouwelijke bijrol (Jennifer Coolidge) en beste regie en beste script van een miniserie. De HBO-serie was daarmee de serie die de meeste prijzen binnensleepte. Verder kreeg Zendaya de prijs voor 'beste actrice' uitgereikt voor Euphoria (HBO) en ging de Emmy voor 'beste actrice in een comedy' naar Jean Smart in Hacks (HBO). Bij de uitreiking vorig jaar was The Crown (Netflix) de grote winnaar. De serie over het Britse koningshuis kreeg toen elf awards toegekend.||https://nos.nl/artikel/2444401-emmy-s-voor-amerikaanse-dramaserie-succession-en-koreaanse-squid-game
2022-09-13||Australische man (77) gedood door kangoeroe die hij als huisdier hield|| In Australië is zondag een 77-jarige man gedood door een kangoeroe die hij vermoedelijk als huisdier hield. Dat heeft de Australische politie vandaag bekendgemaakt. De man woonde in een afgelegen gebied in de deelstaat West-Australië. Hij werd met hevige verwondingen thuis aangetroffen door een familielid. Ambulancepersoneel kwam ter plaatse om te helpen, maar dat mocht niet meer baten. Volgens Australische media bezweek de man ter plekke aan zijn verwondingen. Toen de hulpdiensten arriveerden konden zij vanwege het dier in eerste instantie niet bij de man komen. De agenten schoten de kangoeroe daarom dood. Volgens de autoriteiten ging het zeer vermoedelijk om een wild dier dat de man om onduidelijke redenen in huis had. Alleen in de Australische deelstaat Victoria is het onder strikte voorwaarden toegestaan om een kangoeroe als huisdier te hebben. De dieren vallen in het wild zelden mensen aan, de laatst bekende aanval was in 1936.||https://nos.nl/artikel/2444400-australische-man-77-gedood-door-kangoeroe-die-hij-als-huisdier-hield
2022-09-13||Zelensky: opmars van onze strijdkrachten gaat door|| De Oekraïense strijdkrachten hebben sinds begin deze maand zeker 6000 vierkante kilometer grondgebied heroverd op de Russen. Dat heeft de Oekraïense president Zelensky in een video gezegd. Het gaat om gebieden in het zuiden en oosten van Oekraïne. "De opmars van onze strijdkrachten gaat door", aldus de president. Afgelopen zondag meldde de Oekraïense legertop dat militairen deze maand 3000 vierkante kilometer grondgebied hadden heroverd. Bij de operaties zouden vele Russen zich hebben overgegeven. Volgens een adviseur van Zelensky zouden zelfs zo veel Russische militairen de strijd hebben opgegeven, dat Oekraïne geen plaats meer heeft om ze vast te houden. De Verenigde Staten bevestigen de lezing van de Oekraïners. Volgens de VS is Rusland het gewonnen gebied rond Charkov zo goed als kwijt. Ook zouden talloze Russische militairen het land zijn uit gevlucht. "We zien dat Oekraïne voortgang boekt in het zuiden en oosten", aldus een hooggeplaatste bron bij het Amerikaanse leger. "Rondom Charkov hebben de Russische troepen zich grotendeels teruggetrokken richting de grens met Rusland." Maar volgens de Amerikaanse minister Blinken van Buitenlandse Zaken is de Russische militaire aanwezigheid in Oekraïne nog altijd significant. Het einde van de oorlog is volgens hem dan ook nog niet in zicht. Het Oekraïense leger stelt dat afgelopen etmaal zo'n twintig dorpen en stadjes heroverd zijn op de Russen. Internationale persbureaus spreken van het zwaarste militaire verlies sinds het Kremlin er niet in slaagde Kiev te veroveren, in het begin van de invasie. Analisten van het Amerikaanse Institute for the Study of War melden overigens dat sinds eind augustus 9000 vierkante kilometer grondgebied is teruggewonnen.||https://nos.nl/artikel/2444399-zelensky-opmars-van-onze-strijdkrachten-gaat-door
2022-09-13||Koopkracht al jaar onder druk, portemonnee niet opgewassen tegen inflatie|| De koopkracht van de Nederlandse bevolking staat al sinds vorig jaar onder druk. Uit CBS-onderzoek naar de koopkrachtontwikkeling blijkt dat huishoudens er vorig jaar gemiddeld nauwelijks iets bij kregen. De koopkracht steeg in doorsnee met maar 0,3 procent, de kleinste stijging in jaren. Dit jaar wordt een gemiddeld koopkrachtverlies verwacht van 6,8 procent, becijferde het Centraal Planbureau eerder. Afgesproken en aangekondigde loonsverhogingen zijn lang niet genoeg om de verwachte inflatie van bijna 10 procent op te vangen. Twee jaar geleden mondden stijgende lonen en lage inflatie nog uit in een koopkrachtgroei van 2,5 procent. Maar vorig jaar stagneerde de stijging van de lonen en stegen de prijzen steeds harder. Aan het eind van het jaar was de inflatie opgelopen naar meer dan 5 procent, met als gevolg een reële loondaling van meer dan 3 procent. De belangrijkste factor in de koopkrachtontwikkeling is de inkomensbron van het huishouden. Wie werkt ervaart doorgaans een hogere koopkrachtontwikkeling dan wanneer wordt geleefd van een uitkering. Werknemers en zelfstandigen behoren vaker tot de hogere inkomensgroepen en uitkeringsontvangers merendeels tot de lagere inkomensgroepen. Bij werknemers ging in 2021 ruim 60 procent er in koopkracht op vooruit. Zelfstandigenhuishoudens hebben relatief vaak te maken met grote koopkrachtschommelingen en inkomensonzekerheid. Ook veel gepensioneerden worden geraakt, bij driekwart ging de koopkracht omlaag, bij een kwart steeg de koopkracht. Hoge inflatie is funest voor huishoudens die rond moeten komen van een uitkering of een laag inkomen of minimumloon. Bij hen daalt de koopkracht dan snel en groeien de financiële problemen. In 2021 daalde de koopkracht in doorsnee voor de onderste drie lagere inkomensgroepen, dus bij 30 procent van de Nederlandse huishoudens.||https://nos.nl/artikel/2444398-koopkracht-al-jaar-onder-druk-portemonnee-niet-opgewassen-tegen-inflatie
