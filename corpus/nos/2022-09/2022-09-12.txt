2022-09-12||Weer een piekdag op Schiphol, onduidelijk of er genoeg beveiligers zijn|| Schiphol verwacht weer een piekdag. Een woordvoerder van de luchthaven zegt wel dat het aantal reizigers en het aantal beveiligers beter dan vandaag op elkaar aansluit. Gisteren ontstonden er lange rijen doordat dertien procent van de beveiligers niet kwam opdagen. De luchthaven zag zich genoodzaakt luchtvaartmaatschappijen te vragen vluchten te annuleren. Sommige gaven daar gehoor aan, anderen stonden erop hun passagiers te vervoeren. Schiphol weet ook nog niet hoeveel vluchten precies zijn uitgevallen of hoeveel reizigers daardoor zijn gedupeerd. Het gaat volgens de woordvoerder mogelijk om enkele tientallen vluchten. Hoeveel mensen hun vlucht hebben gemist, is niet bekend. De luchthaven was ook gisteravond nog bezig de achterstanden weg te werken, vertelde een woordvoerder. "We doen heel erg ons best om iedereen vandaag nog te helpen. We lopen wel iets in, maar vanavond zijn er ook minder vluchten." Omdat voor vandaag nog niet duidelijk is wat de situatie wordt, raadt de woordvoerder reizigers aan goed de berichtgeving over hun vlucht in de gaten te houden. "Reizigers moeten zich voorbereiden, dat hoort bij deze tijd. Ze moeten niet te vroeg komen en niet te laat." Het advies is ook "comfortabele schoenen" te dragen voor als er lang gewacht moet worden. Operationeel directeur van Schiphol Hanne Buis noemde de situatie eerder "waardeloos". Ze verwacht dat de overlast nog de komende "dagen, weken en misschien zelfs maanden" aanhoudt. De capaciteitsproblemen van Schiphol spelen al sinds de meivakantie. Ze waren de afgelopen maanden minder toen de luchthaven een zomerbonus van 5,25 euro uitkeerde aan werknemers. Het valt vakbond FNV op dat de problemen terugkeerden toen de bonusregeling afliep. "Nu die toeslag er niet meer is, vertrekken ze weer." Buis noemt het nog te vroeg voor die conclusie. Haar woordvoerder zegt dat het effect nog wordt geëvalueerd. "Die zomerbonus, daar kijken we naar en we houden een vinger aan de pols. Uiteraard is elke nieuwe beveiliger welkom op Schiphol."||https://nos.nl/artikel/2444396-weer-een-piekdag-op-schiphol-onduidelijk-of-er-genoeg-beveiligers-zijn
2022-09-12||Moeder overleden baby Ter Apel schakelt advocaat in om sectierapport te krijgen|| De moeder van de baby die eind augustus in Ter Apel overleed, legt zich niet neer bij de conclusie van het OM dat er geen aanwijzing is voor een strafbaar feit. Met hulp van advocaat Richard Korver wil zij het sectierapport in handen krijgen, iets wat het OM tot nu toe niet toestond. Korver vindt het "volkomen krankzinnig" dat het OM het sectierapport niet wil geven. "Het kind was aan de zorg van de Staat toevertrouwd", voert hij aan. De moeder mag het rapport wel inzien, maar dat heeft volgens Korver geen zin. "Zij spreekt geen Nederlands en is geen arts." De advocaat heeft op dit moment geen concrete aanwijzingen dat er sprake was van een strafbaar feit. Maar dat het OM het rapport niet geeft, leidt bij hem wel "tot een dosis achterdocht". Daarom wil Korver dat het OM het rapport alsnog verstrekt. "Ik wil het zelf beoordelen en aan een kinderarts voorleggen." Wanneer er aanleiding voor is, zal Korver aandringen op vervolging. De drie maanden oude baby overleed in de nacht van 23 op 24 augustus in een sporthal bij het aanmeldcentrum Ter Apel. Voordat het kind overleed, zou nog medische hulp zijn verleend.||https://nos.nl/artikel/2444389-moeder-overleden-baby-ter-apel-schakelt-advocaat-in-om-sectierapport-te-krijgen
2022-09-12||Huisartsen en ouderenzorg wijzen zorgakkoord af, verpleegkundigen stemmen wel in|| ActiZ, de branchevereniging van de ouderenzorg, tekent het Integraal Zorg Akkoord (IZA) niet. Op de algemene ledenvergadering bleek onder meer dat de leden meer garanties van zorgverzekeraars willen. Ook de huisartsen die samen de Landelijke Huisartsen Vereniging (LHV) vormen, wijzen het akkoord op dit moment van de hand. De ouderenzorg is wel blij met de afspraken over meer ruimte voor de wijkverpleging om mensen thuis te kunnen verzorgen, staat in een persbericht. "Maar de grootste sector in de zorg kan het Integraal Zorgakkoord pas steunen als de uitvoerbaarheid van de afspraken ook in 2023 is gegarandeerd." ActiZ-voorzitter Anneke Westerlaken: "De zorgvraag stijgt, de vergrijzing neemt toe, er is sprake van grote krapte op de arbeidsmarkt. Kortom er wordt veel gevraagd van zorgprofessionals." Daarom wordt er ook gevraagd om 'reële tarieven' om te kunnen investeren in arbeidsvoorwaarden, opleiding en scholing en het verlichten van de werkdruk. Ook de landelijke ledenraad van de LHV heeft vanavond besloten om het zorgakkoord niet te ondertekenen. De huisartsen menen dat de afspraken in het akkoord kunnen helpen om de problemen in de huisartsenzorg aan te pakken, maar "er is helaas onvoldoende vertrouwen op basis van alleen deze IZA-tekst dat die afspraken ook door de zorgverzekeraars en NZa zullen worden nageleefd", schrijven de huisartsen in een persbericht. De huisartsen willen meer duidelijkheid van zorgverzekeraars. Zo willen ze zeker weten dat er in 2023 en 2024 geld komt om langere afspraken met patiënten te bekostigen. Als er toezeggingen komen over de afspraken in het akkoord, zijn de huisartsen naar eigen zeggen alsnog bereid om in te stemmen. Vanavond werd ook duidelijk dat het IZA wel op steun kan rekenen van een deel van de verpleegkundigen. Beroepsvereniging V&VN, de organisatie voor verpleegkundigen en verzorgenden, ziet nog wel "belangrijke aandachtspunten voor een succesvol zorgakkoord". Daar moet volgens V&VN nog wel aan voldaan worden. "Verpleegkundigen, verzorgenden en verpleegkundig specialisten die in de directe patiëntenzorg werken, moeten merken dat er in hen geïnvesteerd wordt: in stages en in opleidingen", zegt voorzitter Bianca Buurman. "En dat zij een grotere invloed krijgen op het beleid van hun afdeling of organisatie." Maar een andere beroepsorganisatie van verpleegkundigen, NU'91, verwerpt het akkoord en wil dat erin wordt vastgelegd dat de de lonen van verpleegkundigen zullen stijgen. NU'91 noemt het onaanvaardbaar dat zijzelf en de vakbonden niet zijn betrokken bij de totstandkoming van het conceptakkoord.||https://nos.nl/artikel/2444388-huisartsen-en-ouderenzorg-wijzen-zorgakkoord-af-verpleegkundigen-stemmen-wel-in
2022-09-12||'Spaanse supermarkten moeten prijzen bevriezen'|| Dagelijkse boodschappen worden ook in Spanje duurder, en voor sommige mensen onbetaalbaar. De linkse regering komt nu met een voorstel supermarkten moeten met elkaar afspreken de prijzen niet nog verder te verhogen.  Yolanda Díaz, minister van werk en sociale economie, wil dat de grote distributiebedrijven zich gaan houden aan maximumprijzen. De minister wil zo de gevolgen verzachten van de snel oplopende inflatie. Afgelopen augustus bedroeg die in Spanje 10,4%. De helft van Spanjaarden zegt niet meer rond te kunnen komen omdat energie, brandstof en voedsel veel duurder zijn geworden. Diaz voerde vandaag opnieuw overleg met distributiecentra en consumentenorganisaties met als doel prijzen te bevriezen. "Ik wil een akkoord om bepaalde boodschappen betaalbaar te houden, vooral voeding. We zetten alles op alles zodat mensen normaal kunnen leven. Dat is nu heel moeilijk", zei Díaz in antwoord op vragen van de NOS op een persconferentie. Inmiddels komt van alle kanten kritiek op het idee van de minister, die voor de linkse partij Podemos meedoet aan de coalitieregering van premier Pedro Sánchez. Werkgevers wijzen de plannen resoluut van de hand en spreken van communistische regels die van het land een planeconomie maken. "Dit lijkt nog het meest op Cuba", zo zei de voorzitter van een van de grootste werkgeversorganisaties. Tuinders en boerenorganisaties vrezen het ergste. Door het vastleggen van maximumprijzen zou hun toch al karige vergoeding door supermarktketens verder onder druk komen te staan. "Als de plannen doorgaan, worden consumenten naar de supermarkt geduwd. Dat gaat ten koste van kleine buurtwinkels. Die kunnen nooit op tegen deze nieuwe concurrentie met de grote supermarkten", zegt de detailhandelvereniging CEC. Uniek zijn de Spaanse plannen niet. Frankrijk kende in 2011 korte tijd een prijsafspraak met grote supermarkten die pakketten met levensmiddelen voor 20 euro boden. Ook Argentinië kent sinds 2014 afspraken over de maximumprijs van voedsel en sanitaire producten, meldt de krant El País. Het bevriezen van de prijzen is bedoeld als maatregel tegen de sterk oplopende inflatie. De prijsafspraken gelden nog steeds, al lukte het niet om de enorme inflatie daarmee af te remmen. In Venezuela gaat het verder. Daar komt het direct uitdelen van basispakketten voedsel veel voor.||https://nos.nl/artikel/2444387-spaanse-supermarkten-moeten-prijzen-bevriezen
2022-09-12||Meer jonge vrouwen nemen antidepressiva, 'tijdens corona zag ik niemand'|| Het gebruik van antidepressiva is in coronatijd onder jonge vrouwen flink toegenomen. De toename begon in de eerste maanden van 2021 (in de tweede lockdown) en bleef begin dit jaar doorgaan, blijkt uit onderzoek van zorgkenniscentrum Nivel. De vraag is waarom juist deze groep meer antidepressiva is gaan gebruiken. Michelle Regnault (25) had al een aantal jaar mentale klachten als gevolg van een zenuwinzinking op haar negentiende. Zo heeft ze last van een angst- en paniekstoornis en heeft ze smetvrees; klachten die in coronatijd verergerden. "Ik heb angst voor de supermarkt en dat was in coronatijd extra moeilijk. Bovendien woonde ik alleen dus ik zag helemaal niemand. Zo raak je geïsoleerd." Regnault gebruikte eerder een antidepressivum, maar dat was destijds geen succes. Anderhalf jaar terug kreeg ze op eigen verzoek toch weer medicijnen voorgeschreven. "Ik heb ook last van het prikkelbare darm syndroom en antidepressiva kunnen daarbij helpen. Dat was voor mij de doorslaggevende factor om het weer te proberen." Ook Anna Vrind (18) stond positief tegenover het starten met antidepressiva. Sinds november vorig jaar gebruikt ze de medicijnen. "Mentale klachten had ik al langer. Ik heb ADHD, prikkelbare darm syndroom en migraine; dan zit er bij elkaar een hoop niet lekker en daardoor ging mijn mentale gezondheid steeds verder achteruit. Ik kreeg een depressieve episode die twee jaar heeft geduurd." Vrind gebruikt de antidepressiva nog steeds en merkt veel verbetering. "Het duurde even, ik had de eerste maanden bijwerkingen als hoofdpijn en buikpijn. Maar na een tijdje werd mijn stemming veel beter. Ik kreeg steeds meer zin om dingen te ondernemen." Bij Regnault bleken de medicijnen ook te werken. "Tegen het prikkelbare darm syndroom en tegen mijn mentale klachten. Ik was ook in therapie en heb geprobeerd veel activiteiten te doen, ook al was het coronatijd. Dat heeft zeker geholpen." Nivel concludeert dat huisartsen bijna 20 procent meer geneesmiddelen tegen angst en depressie voorschrijven aan jonge vrouwen dan twee jaar geleden. Het gaat om meisjes en vrouwen tussen 15 en 24 jaar. Bij jongens en mannen in die leeftijdscategorie was de toename met 11 procent minder groot. Nivel vermoedt dat vrouwen in coronatijd meer last hadden van een gebrek aan sociale contacten dan mannen, en dat vrouwen eerder naar de huisarts gaan met psychische klachten. Daar heeft het instituut echter geen onderzoek naar gedaan. In het algemeen stelt Nivel dat jongeren "hard getroffen lijken te worden door lockdowns". "Ik denk dat meiden iets alerter zijn op mentale klachten en er sneller wat aan doen", zegt Vrind. "Het zou goed kunnen dat minder mannen hulp hebben gezocht", aldus Regnault. Beide vrouwen zeggen zelf niet te willen stoppen met antidepressiva. "Misschien ga ik ooit iets terug in dosering, maar ik wil er graag gebruik van blijven maken, zeker vanwege mijn darmen. Het maakt het leven leefbaarder voor mij", zegt Regnault. Vrind: "Voorlopig wil ik niet afbouwen. Liever de rest van mijn leven iedere dag een pil dan dat ik me ieder dag zo kut voel."||https://nos.nl/artikel/2444386-meer-jonge-vrouwen-nemen-antidepressiva-tijdens-corona-zag-ik-niemand
2022-09-12||Raket van Bezos in vlammen bij lancering, geen mensen aan boord|| Voor het eerst is een lancering van een raket door Jeff Bezos' ruimtevaartbedrijf Blue Origin mislukt. Ruim een minuut na lift-off sloegen er op een hoogte van zo'n 8,5 kilometer vlammen uit de New Shepard van de Amazon-baas. Hoewel dit type raket ook wordt gebruikt voor bemande vluchten, waren er dit keer geen mensen aan boord. De raket had alleen 36 experimenten bij zich, onder meer van NASA. Het ging mis toen de raket met ruim 1100 kilometer per uur extra gas bijgaf om hoogte te winnen. De commentator van de livestream uit West-Texas had net gezegd dat dit het punt is waarop de grootste krachten inwerken op de machine. "Het lijkt erop dat er iets is misgegaan", constateerde de presentatrice toen er vlammen uit de raket sloegen en het bovenste stuk losschoot. "Dit gaat niet volgens plan." De commentator herpakte zich snel en legde uit dat de capsule, waar bij bemande vluchten de passagiers zitten, succesvol was losgekomen van de rest van de raket. De capsule zeilde aan parachutes langzaam naar beneden terwijl de rest van de raket ter aarde stortte. De crash richtte op de grond geen schade aan. Of er nog iets over is gebleven van de raket is niet bekendgemaakt.  Het is de eerste keer dat er iets mis gaat met een raket van Blue Origin, na 23 raketvluchten. Het exemplaar dat nu verloren is gegaan, was negen keer ingezet. Blue Origin heeft nog niks gezegd over wat mogelijk de oorzaak is van de ontploffing. Het incident wordt ook onderzocht door de Amerikaanse luchtvaartautoriteit FAA. Zolang blijven de andere raketten van het bedrijf aan de grond. Het bedrijf heeft 31 mensen een kijkje buiten de dampkring laten nemen, met vluchten van tien minuten op en neer naar de grens van de ruimte. Bezos zelf ging vorig jaar mee met de eerste vlucht, later volgde ook een vlucht met Star Trek-acteur William Shatner.||https://nos.nl/artikel/2444385-raket-van-bezos-in-vlammen-bij-lancering-geen-mensen-aan-boord
2022-09-12||Yeşilgöz hamert op belang rechtsstaat en noemt 'wokisme' een van de bedreigingen|| Minister van Justitie en Veiligheid Yeşilgöz heeft in de jaarlijkse HJ Schoo-lezing een pleidooi gehouden voor de verdediging van de democratische rechtsstaat. Ze zei dat we die "compromisloos en vastberaden" moeten beschermen. "Dat is de enige manier om Nederland een mooi en veilig land te laten zijn, met vrijheid voor iedereen." Yeşilgöz verwees naar haar Turkse afkomst en naar de militaire staatsgreep in Turkije, waar het leger vandaag precies 42 jaar geleden met geweld de macht overnam. Haar ouders vluchtten daarna met haar naar Nederland, waar ze in vrijheid konden leven. Tot haar verbijstering zag bij de eerste gebeurtenissen in haar volwassen leven, de moord op Pim Fortuyn in 2002 en die op Theo van Gogh in 2004, dat Nederland niet pal stond voor de vrijheid van meningsuiting. Er werd volgens Yeşilgöz gezegd dat critici van de islam beter een toontje lager konden zingen en er ontstond discussie om een wetsartikel tegen godslastering nieuw leven in te blazen. Zorgelijk vond Yeşilgöz ook dat twee jaar geleden een petitie waarin stond dat het beledigen van de profeet Mohammed niet onder de vrijheid van meningsuiting valt, meer dan 100.000 keer werd ondertekend. Voor haar was het "nauwelijks te bevatten" dat de ondersteuners van die petitie een discussie wilden over de grenzen van de vrijheid naar aanleiding van de moord op de Franse geschiedenisleraar Paty, die op straat werd onthoofd omdat hij in de klas spotprenten van de profeet had getoond. "De discussie had moeten gaan over hoe het in hemelsnaam kan dat wij in ons land kinderen grootbrengen die niet tegen een tekening kunnen." Ze noemde daarna twee bewegingen die volgens haar harder en explicieter moeten worden tegengesproken omdat ze de rechtsstaat bedreigen. In de eerste plaats het 'wokisme', dat is overgewaaid uit de VS. Ze zei dat emancipatiebewegingen die pleiten voor gelijke rechten en inclusie haar steun hebben, maar dat ze zich zorgen maakte over wokisme dat zich volgens haar richt op uitsluiting. "Mensen die vinden dat zij mogen bepalen welke informatie of mening juist is en wat niet juist is. Of wat kwetsend en wat niet kwetsend is. Wie wel deugt en wie niet deugt. Die onder het mom van inclusie alleen maar bezig zijn met uitsluiten." Het komt volgens haar neer op het beperken van kritiek, onder meer op de universiteiten, en "dat legt een enorme druk op de vrijheid van meningsuiting." Volgens Yeşilgöz heeft de vrije samenleving een open debat nodig, "waarin je woorden met woorden bestrijdt. Open debat waarbij argumenten bepalen of je gelijk krijgt, en niet de lengte van je tenen. Man of vrouw: vind een paar ballen en wees weerbaar, zou ik zeggen. In een open samenleving moet je een schild ontwikkelen." De tweede beweging die ze noemde was "het systematisch voeden van wantrouwen en anti-overheidssentiment." Ze doelde daarbij met name op mensen die met extremisme en geweld hun doelen proberen te bereiken, bijvoorbeeld door thuis politici op te zoeken en te intimideren, of de pers te bedreigen en zijn onafhankelijkheid in twijfel te trekken, waardoor bijvoorbeeld de NOS zich gedwongen zag voor de veiligheid in busjes zonder logo te rijden. Waar het injecteren van het gif van wantrouwen toe kan leiden, bleek volgens de minister in de VS, waar de bestorming van het Capitool liet zien hoe desastreus de gevolgen kunnen zijn. Uit het onderzoek van het Amerikaanse Congres is "steeds duidelijker geworden hoe dicht de Verenigde Staten langs een autoritaire machtsgreep zijn gescheerd". Ze stak daarna de hand in eigen boezem. Politici moeten volgens haar meer onderzoeken wat er leeft onder de mensen en meer oog hebben voor hoe beleid in de praktijk uitpakt. Als het toch misgaat moet de koers worden bijgesteld. In haar lezing haalt ze de Duitse filosofe Hannah Arendt aan die stelt dat in moderne democratieën "het systeem soms belangrijker lijkt dan de ervaringen van mensen". Daarmee komt de democratie "los te staan van wat mensen daadwerkelijk meemaken en nodig hebben". Voorbeelden hiervan zijn volgens Yeşilgöz de hersteloperatie in Groningen en de Toeslagenaffaire, waarin de overheid heeft gefaald. "Als het zo mis gaat, is het de vraag of het fair is van mensen te verwachten op te komen voor de rechtsstaat, terwijl diezelfde staat hen in de steek heeft gelaten". Bij het handhaven van de rechtsstaat hoort ook de strijd tegen de georganiseerde misdaad. Haar eigen VVD is er volgens haar medeverantwoordelijk voor dat de georganiseerde misdaad jaren "welig heeft kunnen tieren en zich in onze samenleving heeft kunnen nestelen". Dat democratie niet meer als vanzelfsprekend wordt gezien is voor een deel aan de overheid te wijten en moet worden aangepakt, zegt Yeşilgöz. Ze noemt het van het grootste belang hard te werken aan herstel van vertrouwen. Daarbij moeten politici eerlijker zeggen wat er misgaat. Ze haalt de analyse aan van hoogleraar Rijpkema over een samenleving die foutloze politici eist en politici die foutloosheid veinzen. Als het dan fout gaat vernauwt het politieke debat zich tot aanblijven of aftreden. Burgers media en politici houden elkaar zo gegijzeld. Politici zullen beter uit moeten leggen wat ze doen en eerder hun fouten moeten toegeven.||https://nos.nl/artikel/2444383-yesilgoz-hamert-op-belang-rechtsstaat-en-noemt-wokisme-een-van-de-bedreigingen
2022-09-12||Europese Rekenkamer: EU moet lessen trekken uit aankoop coronavaccins|| De Europese Rekenkamer (ERK) zegt dat de Europese Unie lessen moet trekken uit het aankoopproces van coronavaccins. In een rapport staat onder meer dat de EU aan het begin van de coronapandemie later begon met inkopen dan het Verenigd Koninkrijk en de Verenigde Staten. Ook was de EU niet goed voorbereid op leveringsproblemen, zegt de ERK. Uiteindelijk leidde dat tot een tekort aan vaccins van farmaceut AstraZeneca, toen die de leveringen aan de EU met 60 procent terugschroefde. In de loop van 2021 wist de EU wel genoeg vaccins te bemachtigen en werden nieuwe contracten met farmaceuten beter dichtgetimmerd. Zo staan daar striktere bepalingen in over tijdschema's voor de levering en over de plaats waar de vaccins gemaakt worden dan in de contracten uit 2020. Alleen wordt de werkwijze volgens de ERK niet genoeg beoordeeld. De EU moet leren van de eerdere fouten bij de aankoop, maar de aanpak wordt nog altijd niet tegen het licht gehouden en kritisch beoordeeld. Dat is hard nodig, zegt de ERK, zodat de EU in de toekomst beter voorbereid is. In het rapport is niet gekeken of er een eerlijke prijs is betaald voor de vaccins. Er worden onder meer vraagtekens geplaatst bij de deal die de Europese Commissie vorig jaar sloot met vaccinfabrikant Pfizer/BioNTech voor nog eens 1,8 miljard coronavaccins. Voorzitter Ursula von der Leyen onderhandelde zelf over het grote vaccincontract, maar over haar rol wil de commissie niets kwijt. De Volkskrant schrijft dat verzoeken van de Europese Rekenkamer om opheldering niet werden beantwoord. In principe had Brussel al genoeg coronavaccins besteld om de hele volwassen EU-bevolking in te enten, maar uit voorzorg werden meer vaccins geregeld.||https://nos.nl/artikel/2444382-europese-rekenkamer-eu-moet-lessen-trekken-uit-aankoop-coronavaccins
2022-09-12||Te veel lawaai Rotterdam The Hague Airport, inspectie trekt gele kaart|| De Inspectie Leefomgeving en Transport berispt Rotterdam The Hague Airport (RTHA) omdat dit jaar de geluidsnormen overschreden dreigen te worden. De luchthaven heeft zelf gemeld dat er mogelijk te veel lawaai wordt gemaakt, maar de inspectie vindt dat er te weinig wordt gedaan om dat te voorkomen. RTHA meldde vorige week bij de inspectie dat de geluidsbelasting dit jaar te hoog lag. Volgens het vliegveld komt dat mede doordat de trauma- en politiehelikopters die er staan vaker werden ingezet. Ook zou de wind vaker uit het oosten en noorden komen, waardoor Schiedam meer overlast ervaart. De luchthaven zei zelf al actie te hebben ondernomen om geluidsoverlast te beperken. Ook is aan luchtvaartmaatschappijen gevraagd of zij kunnen bijdragen aan het verminderen van lawaai. De inspectie vindt dit te vrijblijvend en heeft de luchthaven een officiële waarschuwing gegeven. "RTHA moet aanvullende maatregelen nemen om ervoor te zorgen dat de grenswaarden aan het einde van het gebruiksjaar 2022 niet worden overschreden." Of dat lukt moet duidelijk worden als na 1 november de balans wordt opgemaakt. De inspectie waarschuwt nu al dat als er niks verandert, de geluidsnormen overschreden zullen worden. Mocht RTHA er niet in slagen de geluidsoverlast voldoende te beperken, dan kan de directie van de luchthaven op het matje worden geroepen en dreigt er een boete. De hoogte daarvan hangt af van de ernst en duur van de overschrijdingen en hoeveel RTHA heeft gedaan om dat te voorkomen. De inspectie stelde in 2018 ook al eens vast dat de geluidsnorm werd geschonden. Toen mocht de luchthaven als straf tijdelijk minder geluid maken en moest een verbeterplan worden opgesteld.||https://nos.nl/artikel/2444378-te-veel-lawaai-rotterdam-the-hague-airport-inspectie-trekt-gele-kaart
2022-09-12||Duizenden Schotten nemen afscheid van koningin Elizabeth in Edinburgh|| Schotten nemen massaal afscheid van koningin Elizabeth in Edinburgh. De kist van de vorige week overleden vorstin werd vanmiddag in een rouwstoet door de stad naar de St Giles' Cathedral gebracht. De kathedraal is 24 uur lang opengesteld voor mensen die hun laatste eer willen bewijzen. Voor het gebouw staat een lange rij. De koningin werd vanmiddag van het paleis Holyroodhouse, het koninklijke verblijf in Edinburgh, overgebracht naar de middeleeuwse kathedraal in de stad. Koning Charles liep achter de lijkwagen met Elizabeths drie andere kinderen, Anne, Edward en Andrew. Langs de route stonden grote mensenmassa's om naar de rouwstoet te kijken. Drie betogers tegen de monarchie werden opgepakt voor het verstoren van de openbare orde. Ook gisteren, toen de kist van kasteel Balmoral naar Edinburgh werd gebracht, waren er duizenden mensen op de been. Langs de route stonden duizenden Schotten om naar de rouwstoet te kijken: Na de herdenkingsdienst werden de deuren van de kathedraal geopend voor publiek. Daar ligt de koningin in een gesloten kist, met een Schotse koninklijke vlag, bloemen van het landgoed Balmoral en de Schotse kroon op de kist. Koningin Elizabeth is geliefd in Schotland, waar ze ook wel liefkozend "Queen of Scots" wordt genoemd. De koningin verbleef er gedurende haar regeerperiode vaak. Ze hield van de Schotse natuur en bezocht elk jaar de Highland Games. In de zomer verbleef ze in Balmoral Castle, waar ze de afgelopen maanden ook doorbracht en afgelopen donderdag overleed. Na het afscheid in Schotland wordt de kist morgen overgevlogen naar Londen, waar het publiek vier dagen afscheid kan nemen van de koningin in Westminster Hall. De Britse regering waarschuwt dat mensen moeten rekenen op urenlange rijen. Volgens de krant The Times willen ruim 750.000 mensen afscheid nemen en kunnen de wachttijden oplopen tot twintig uur. De uitvaart vindt volgende week maandag plaats, op 19 september, in Westminster Abbey. Een dag daarvoor zal om 20.00 uur een minuut stilte gehouden worden in het Verenigd Koninkrijk. Bij de uitvaart zullen veel politiek leiders en koninklijke families aanwezig zijn. Ook koning Willem-Alexander, koningin Máxima en prinses Beatrix gaan erheen.||https://nos.nl/collectie/13912/artikel/2444368-duizenden-schotten-nemen-afscheid-van-koningin-elizabeth-in-edinburgh
2022-09-12||'Versterkingsoperatie aardbevingsgebied Groningen was niet realistisch'|| Schadeherstel en versterking van huizen in Groningen kwam niet goed van de grond, onder meer doordat de ambities niet realistisch waren, zegt Jan Emmo Hut. Hij werd vandaag ondervraagd door de parlementaire enquêtecommissie gaswinning. Hut werkte van 2015 tot 2018 als directeur bij het Centrum Veilig Wonen. Dat centrum was door de NAM opgezet om de versterkingsoperatie te leiden. Toen Hut net was aangetreden, gaf toenmalig minister Kamp van Economische Zaken de opdracht 3000 woningen in één jaar te versterken. Hut vond dat niet realistisch, zei hij tegen de commissie. "3000 huizen zonder adressen. Maar de sfeer was niet zo dat iemand op de zeepkist ging staan om te zeggen: dit kan helemaal niet." Hut wist ook niet waarop het aantal van 3000 was gebaseerd. Tussen 2015 en 2018 zijn uiteindelijk niet meer dan 400 huizen versterkt, bleek tijdens het verhoor. In het begin was het moeilijk om te bepalen wat er aan een huis precies moest gebeuren, zei Hut. Daar kwam volgens hen bij dat normen en richtlijnen voor herstel en versterking telkens veranderden. Het leidde ertoe dat bewoners door de bomen het bos niet meer zagen. "Mensen werden geconfronteerd met 'bulten' rapporten. Het was gewoon heel slecht", zei Hut. Ook de opstelling van gemeenten vormde soms een hindernis. Zo waren bewoners soms akkoord met het aan de buitenkant versterken van hun huis, waarna dat op problemen stuitte vanwege het bestemmingsplan. Ook was er volgens Hut wel eens een wekenlange discussie over de kleur van een regenpijp. Hoewel het volgens Hut geen hoofdrol speelde, was ook het feit dat de NAM de schade moest vergoeden soms ingewikkeld. "Moest de rekening nou betaald worden door de NAM, of moest het betaald worden uit andere potjes?" In latere jaren had de Nationaal Coördinator Groningen de regie. Hut werd door de commissie ook ondervraagd over een uitspraak van Jacques Wallage, die vorige week voor de commissie verscheen. Wallage zei dat schadeafhandelaars een zwijgplicht opgelegd hadden gekregen. Hut sprak dat tegen, maar zei wel dat medewerkers in hun arbeidscontract een geheimhoudingsclausule hadden staan omdat ze met gevoelige en persoonlijke informatie werkten. Machteloosheid en boosheid waren ook een hoofdthema in het verhoor van Melissa Dales, geestelijk verzorger in het aardbevingsgebied van 2018 tot en met 2021. Het moeilijkst vond ze dat "mensen zich onveilig voelen en dat je wilde zeggen dat het wel goed komt. Maar dat kon niet, want je wist het niet." Aanvankelijk was er weinig aandacht voor psychische problemen van bewoners, zei ze. Volgens haar speelt daarbij een rol dat Groningers heel lang een cultuur hadden van hard werken en niet klagen. "De schade hou je in eerste instantie bij je. Je hebt je eigen shit te dragen. Maar in dit geval lukt dat niet." In de regels waarmee mensen te maken kregen, zat veel willekeur, zegt Dales. "Waarom lukt het mijn buurman wel om in een bepaald traject terecht te komen en mij niet? En waarom krijgt mijn buurvrouw een ander bedrag uitgekeerd dan ik?" Het leidde volgens Dales tot veel spanning binnen kleine gemeenschappen. Dales vraagt ook aandacht voor de jeugd in Groningen, voor wie het 'normaal' is in een aardbevingsgebied te leven. "Het is een groep die thuis hoort dat het normaal is dat beloftes niet worden nagekomen. Jongeren die horen dat autoriteiten niet luisteren. En die niet meer gaat stemmen, omdat het toch geen zin heeft." Ook de discussie over het weer openzetten van de Groningse gaskraan vanwege de hoge gasprijzen, raakt mensen, zegt Dales. "Groningers voelen dit als een trap na en zijn bang dat er weer een belofte wordt gebroken. Want gaan we wel naar nul met de gaswinning en zo ja, wanneer dan?"||https://nos.nl/artikel/2444366-versterkingsoperatie-aardbevingsgebied-groningen-was-niet-realistisch
2022-09-12||Verdachten aanslagen Brussel willen niet in glazen kooi|| Meerdere verdachten van de aanslagen in Brussel in 2016 willen niet in de rechtszaal zijn tijdens hun proces. Op de eerste zittingsdag kwamen zes van de negen verdachten niet opdagen, omdat ze in een glazen hokje moeten zitten. In het voormalige hoofdkwartier van de NAVO in Brussel begon vanochtend de zitting, die vandaag voornamelijk procedureel is. Zo stelt het hof een lijst vast van slachtoffers, getuigen en partijen die tijdens het proces aan het woord zullen komen. Ook gaat het over hoe de verdachten de rest van het proces aanwezig zullen zijn. Het hof wil dat de negen verdachten in glazen cellen komen te zitten. De advocaten van de verdachten hebben hier bezwaar tegen gemaakt en dreigen op te stappen. Ze dreigen op te stappen bij wat veel Belgen zien als het proces van de eeuw. Voor iedere verdachte is er één hokje in de rechtszaal. De glazen boxen moeten het zwaarbeveiligde proces veiliger laten verlopen. Zo is de politie onder meer bang voor een ontsnappingspoging of een gijzeling. Ook moeten de hokjes de aanwezige slachtoffers geruststellen. De advocaten noemen de glazen hokjes daarentegen onmenselijk en vernederend. "Dit zijn geen beesten, dit zijn mensen", zei een van de advocaten volgens de VRT. "Als die glazen boxen blijven staan, heb je geen proces", zegt een andere advocaat. "Dan trekken bijna alle beschuldigden en sommige advocaten zich terug. Ga je dan een proces voeren voor lege glazen boxen?" Volgens de verdediging is het ook erg lastig om door de gaatjes en gleuf in de glazen wand te overleggen met cliënten. Een advocaat die de slachtoffers bijstaat, zegt dat het voor sommigen van hen "bijzonder moeilijk is om te zien hoeveel aandacht er momenteel naar de beschuldigden gaat", is te lezen bij de Vlaamse publieke omroep. "Ik weet dat de advocaten voor hun cliënten vechten, maar in deze situatie woorden gebruiken als 'onmenselijk' en 'foltering' is ondraaglijk voor wie slachtoffer is geworden van de aanslagen waarover het gaat." De eerste inhoudelijke zitting in de zaak staat gepland op 10 oktober. Voor die tijd moet er worden besloten of de glazen boxen blijven staan.||https://nos.nl/artikel/2444361-verdachten-aanslagen-brussel-willen-niet-in-glazen-kooi
2022-09-12||Thekla Reuten en Fedja van Huêt dingen weer mee naar Oscar|| Narcosis is dit jaar de Nederlandse Oscarinzending. De debuutfilm van regisseur Martijn de Jong gaat over een gezin dat de verdwijning van de vader bij een duiktocht moet verwerken. De film werd door een selectiecommissie uit de Nederlandse filmsector gekozen uit elf inzendingen. Beide hoofdrolspelers hebben al ervaring met de belangrijkste filmprijs: Fedja van Huêt speelde in de laatste Nederlandse film die een Oscar won, Karakter uit 1997; Thekla Reuten wist in 2003 de nominatie voor Beste Buitenlandse Film met De Tweeling niet te verzilveren. Dat was de laatste keer dat een Nederlandse inzending werd genomineerd. Narcosis gaat eind deze maand in première op het Nederlands Film Festival in Utrecht. Vanaf 20 oktober is het drama in bioscopen door het hele land te zien. De trailer van de film:  Vorig jaar werd de film Do Not Hesitate van regisseur Shariff Korver voorgedragen, maar die film wist geen nominatie binnen te halen. In de Oscargeschiedenis werd Nederland zeven keer genomineerd. Drie Nederlandse films werden bekroond: naast Karakter ook De Aanslag en Antonia. De 95ste Oscaruitreiking is op 12 maart volgend jaar in Los Angeles. Op 21 december wordt bekend of Narcosis een shortlist van vijftien internationale films heeft gehaald. De lijst met de vijf definitieve nominaties wordt op 24 januari bekendgemaakt.||https://nos.nl/artikel/2444358-thekla-reuten-en-fedja-van-huet-dingen-weer-mee-naar-oscar
2022-09-12||Amnesty ziet te vaak inperking van demonstraties: 'Veiligheidsbril moet af' || Het demonstratierecht in Nederland moet beter worden gewaarborgd, vindt Amnesty International. Gemeenten leggen volgens de mensenrechtenorganisatie te vaak onwettige beperkingen op aan protestacties. "We zien bijvoorbeeld dat organisatoren gevraagd wordt een veiligheidsdraaiboek te leveren of sprekerslijsten te overhandigen, dat versterkte muziek verboden wordt, of organisaties dranghekken moeten neerzetten of ehbo-posten inrichten. En dat terwijl de overheid verantwoordelijk is om een vreedzaam protest te faciliteren." Woordvoerder Gerbrig Klos wil geen specifieke gemeenten noemen die in de fout gingen, omdat het probleem volgens haar door het hele land speelt. "Er zijn heel veel gemeenten in Nederland en de regels voor demonstraties verschillen van gemeente tot gemeente." Volgens Klos kijken gemeenten te vaak met een "veiligheidsbril" naar alle mogelijke risico's bij demonstraties en hebben autoriteiten te weinig oog voor het feit dat het om een grondrecht gaat. "De overheid moet het juist omarmen als burgers gezamenlijk ergens publiekelijk aandacht voor vragen", meent ze. "Demonstreren is in een rechtsstaat een ventiel voor ongenoegen." Amnesty wijst erop dat er de afgelopen jaren veel demonstraties zijn geweest: tegen coronamaatregelen, voor een strenger klimaatbeleid, tegen Zwarte Piet, voor Zwarte Piet, tegen het stikstofbeleid, voor vluchtelingen. Klos onderstreept dat verreweg de meeste demonstranten daarbij vreedzaam actievoerden. "Uitgangspunt voor politie moet altijd zijn dat een demonstratie vreedzaam is. Dat moet goed tussen de oren zitten bij gemeente en politie. Het kan zijn dat een klein deel van de betogers strafbare handelingen pleegt, maar daarmee vervalt nog niet het recht op demonstratie voor de meerderheid." Klos noemt het bijzonder ernstig als burgers zelf het recht in eigen handen nemen bij demonstraties waar ze het zelf niet mee eens zijn. Ze haalt een incident aan in Volendam, waar inwoners anti-Zwarte Pet-betogers bekogelden op een markt. "Eigenrichting geeft geen pas." Uit een enquête (.pdf) die Amnesty door I&O Research liet uitvoeren, blijkt dat veel Nederlanders de basisregels niet kennen: 93 procent van de ondervraagden is er ten onrechte van overtuigd dat een demonstratie verboden is als die niet is aangemeld bij de gemeente. 77 procent is in de veronderstelling dat een vergunning nodig is. Met de campagne wil Amnesty die misverstanden rechtzetten. Daarnaast pleit de organisatie ervoor om de Nederlandse wetgeving in lijn te brengen met de mensenrechtenverdragen. Zo moet bijvoorbeeld het verbod op deelname aan een niet-aangemelde demonstratie uit de wet, vindt Amnesty. "De regels moeten duidelijker", benadrukt Klos. "Burgers kennen ze niet en de autoriteiten of de politie op straat soms ook niet. Dat leidt tot misverstanden en irritatie, wat heel schadelijk is voor het vertrouwen tussen groepen in de samenleving die zich toch al niet gehoord voelen."||https://nos.nl/artikel/2444356-amnesty-ziet-te-vaak-inperking-van-demonstraties-veiligheidsbril-moet-af
2022-09-12||Podcast De Stemming: wachten op Prinsjesdag|| De kabinetsplannen die op Prinsjesdag worden gepresenteerd hebben vermoedelijk een positief effect op de koopkracht in 2023. Vorige week beloofde premier Rutte al een "uitgebreid pakket" te presenteren met Prinsjesdag om de gevolgen van de hoge energieprijzen te dempen. Tot Prinsjesdag laat hij helemaal niets los over de inhoud van dit pakket. Is het echt nodig om te wachten tot de derde dinsdag in september? Joost en Xander kijken verder terug op wat er de afgelopen weken gebeurde tijdens de parlementaire enquêtecommissie Groningen. Collega Michiel Breedveld heeft geen minuut van de verhoren gemist en schuift aan. En er is weer een nieuwe politieke partij: GOUD. 'Goud voor oud', 'goed oud', een ouderenpartij waar geen ruzie gemaakt gaat worden. Tenminste, dat hoopt Liane den Haan, al wil ze dat in de wandelgangen niet beloven. Deze aflevering van De Stemming kun je hier beluisteren. Bevalt het? Vergeet je dan niet te abonneren! De Dag: elke werkdag twintig minuten verdieping bij één onderwerp uit het nieuws. Met het Oog op Morgen: elke dag een overzicht van het nieuws, een blik in de ochtendkranten en het betere journalistieke interview. Het Beste uit het Oog: iedere zaterdag selecteert de redactie van Met het Oog op Morgen de mooiste gesprekken van de afgelopen week. De Stemming van Vullings en Van der Wulp: elke vrijdag een nieuwe aflevering waarin de politieke week wordt doorgenomen. Gemaakt door NOS en EenVandaag. Lang verhaal kort: elke werkdag rond vijven één onderwerp, in 5 minuten. NOS op 3 vertelt je wat je moet weten over een actueel onderwerp om het nieuws erover beter te kunnen volgen.||https://nos.nl/collectie/13913/artikel/2444355-podcast-de-stemming-wachten-op-prinsjesdag
2022-09-12||Ruim 6 procent loon erbij bij NS, gaan we dat ook in andere sectoren zien?|| De loonstijging die afgelopen weekend werd afgesproken in het cao-akkoord bij de NS is relatief groot. De bonden en de spoorvervoerder werden het eens over een loonsverhoging van 6,17 procent op jaarbasis. Over de gehele linie is in cao's dit jaar sprake van een stijging van gemiddeld 3,13 procent, blijkt uit cijfers van werkgeversvereniging AWVN. Er is cao-breed wel een stijgende lijn te zien. In januari ging het nog gemiddeld om zo'n 2,5 procent, in augustus was dat gestegen naar bijna 4 procent. Wat vakbond FNV betreft smaakt het NS-resultaat, behaald na een serie stakingen, in ieder geval naar meer. "Dit heeft altijd invloed op andere onderhandelingen, zeker zo'n belangrijke cao als bij de NS", zegt een woordvoerder. "Dit inspireert onze leden zeker om elders met tenminste zo'n goed resultaat thuis te komen. En wij hopen ook dat dit inspirerend werkt voor de door ons zo gehoopte loongolf." Maar werkgevers verwachten (en hopen) dat de NS geen voorbeeld is voor allerlei andere sectoren. "Er worden tegelijk heel veel cao-afspraken gemaakt die in die zin helemaal niet zo spectaculair zijn", zegt Jannes van der Velde van de AWVN. "Daar wordt in alle vrede een resultaat bereikt waarbij vakbond en werkgever het eens zijn over wat een verstandige koers is." Volgens hem kijken onderhandelaren altijd goed wat binnen een bedrijf of sector mogelijk is qua loonsverhoging. "Het moet ook niet de concurrentiepositie van een bedrijf verzwakken." Werkgeversvereniging VNO-NCW benadrukt dat we nu niet in een zogeheten loon-prijsspiraal terecht moeten komen, waarbij de hoge inflatie leidt tot hogere lonen, waardoor bedrijven de prijzen verder moeten verhogen en ga zo maar door. "Dit is ongewenst en daardoor zijn uiteindelijk alle Nederlanders slechter af", aldus een woordvoerder. Maar een eenmalige forse verhoging van de lonen is goed verdedigbaar, vindt Jasper Lukkezen, hoofdredacteur van economenvakblad ESB. In een opiniestuk in het Financieele Dagblad zei hij onlangs al dat in het algemeen een loonsverhoging van rond de 9 procent op jaarbasis goed kan. Daar staat hij nog steeds achter. "De loonsverhoging bij de NS komt daarbij in de buurt en is best een grote stap in een heel zichtbare sector." Als je kijkt naar Nederland als geheel is de ontwikkeling van de lonen de afgelopen jaren namelijk achtergebleven bij de ontwikkeling van de bedrijfswinsten. En om dat 'recht te trekken' is volgens Lukkezen een eenmalige extra stijging van de lonen nodig. Werkgeversorganisatie VNO-NCW hoopt ondertussen dat de bonden niet alleen willen praten over meer loon, maar ook over meer uren werken. Want in Nederland wordt heel veel in deeltijd gewerkt en door meer uren te maken kun je natuurlijk ook meer verdienen. "Zo kunnen we ook iets doen aan de extreme arbeidsmarktkrapte en wordt de werkdruk beter beheersbaar", aldus de woordvoerder.||https://nos.nl/artikel/2444354-ruim-6-procent-loon-erbij-bij-ns-gaan-we-dat-ook-in-andere-sectoren-zien
2022-09-12||Kabinet wil schulden overnemen van mensen die energie niet kunnen betalen|| Het kabinet legt de laatste hand aan een plan om mensen te helpen die door de stijgende energieprijzen hun energierekening niet meer kunnen betalen. Als ze echt in betalingsproblemen komen en dreigen afgesloten te worden, nemen de overheid en de energiebedrijven de rekening over. Bronnen in Den Haag zeggen dat de maatregel al dit jaar, nog voordat het winter wordt, kan ingaan. Door de stijgende energieprijzen dreigen ruim 1 miljoen huishoudens in de financiële problemen te komen. Zo'n 600.000 daarvan hebben niet eerder te maken gehad met betalingsproblemen. Nu komen die mensen vaak in de schuldhulpverlening om van hun schulden afgeholpen te worden, maar dat kost de overheid veel geld. De nieuwe regeling gaat alleen gelden voor mensen die dit jaar een nieuw energiecontract moeten afsluiten of hebben afgesloten met variabele, hogere tarieven. De verwachting is dat het overgrote deel van de mensen binnenkort zo'n contract met variabele tarieven heeft. Ook wil het kabinet verhinderen dat energiebedrijven omvallen doordat klanten niet aan hun verplichtingen kunnen voldoen. Nadat een energiebedrijf verschillende keren een aanmaning heeft gestuurd zonder dat er betaald is, kan de klant worden aangemeld voor het overnemen van de schulden. Het systeem is gevoelig voor misbruik, maar volgens de bronnen neemt het kabinet dat op de koop toe. Snelheid is belangrijker dan zorgvuldigheid, is de redenering, waarbij een vergelijking wordt gemaakt met de manier waarop de coronasteun voor bedrijven werd gegeven. Wel wordt er nog gekeken of er een toets kan worden ingebouwd om beter te bepalen of iemand het echt nodig heeft dat zijn energieschuld wordt kwijtgescholden. Om het plan uit te voeren, wordt een speciaal fonds opgericht, als een soort stroppenpot. Naar verluidt wil het kabinet daar honderden miljoenen in stoppen. Waar het kabinet het geld precies vandaan haalt, is nog niet duidelijk. Ook de energiebedrijven dragen bij aan het fonds, maar de precieze verhouding tussen de overheid en de energiebedrijven is nog onderwerp van onderhandelingen. Woensdag praten de twee partijen opnieuw over de percentages die ze willen bijdragen aan het fonds. Het kabinet wil het definitieve plan vrijdag presenteren, volgens ingewijden als onderdeel van een breder plan om de gevolgen van de hoge energieprijzen ook voor dit jaar te dempen. Rutte IV heeft de afgelopen tijd veel kritiek gehad op de ondersteuning van mensen in financiële problemen. Diverse keren hebben ministers gezegd dat het dit jaar niet meer mogelijk is om de koopkracht verder te ondersteunen. Voor volgend jaar werden wel maatregelen aangekondigd. Die worden officieel gepresenteerd met Prinsjesdag, volgende week dinsdag.||https://nos.nl/artikel/2444350-kabinet-wil-schulden-overnemen-van-mensen-die-energie-niet-kunnen-betalen
2022-09-12||Bodegraven sleept Twitter voor de rechter om complot-tweets|| De gemeente Bodegraven-Reeuwijk wil dat Twitter berichten van complotdenkers over de gemeente verwijdert. De gemeente probeert dat voor elkaar te krijgen via een kort geding, dat vrijdag dient. Het gaat om tweets van complotdenkers Micha K., Wouter R. en Joost K. Volgens hen vonden er in Bodegraven satanistisch-pedofiele misdrijven plaats. Vorig jaar riepen deze leden van de 'Red Pill Journal-groep' mensen op om begraafplaats Vrederust te bezoeken. Daar liggen volgens hen kinderen begraven die het slachtoffer waren van kindermoordenaars. Voor deze claims is geen enkel bewijs. De begraafplaats werd na de oproep overspoeld met bloemen bij graven van overleden kinderen en dat leidde tot onrust in Bodegraven, schrijft Omroep West. Er circuleren nog steeds tweets waarin mensen en de gemeente Bodegraven-Reeuwijk in verband worden gebracht met pedofiele misdrijven. De gemeente wil dat deze berichten verdwijnen. Ook tweets waarin wordt opgeroepen om de plaats te bezoeken, moet Twitter weghalen, vindt de gemeente. De gemeente sleepte eerder al de complotdenkers voor de rechter. Ze werden door de rechtbank in Den Haag veroordeeld tot het betalen van 215.000 euro aan de gemeente. De drie zitten momenteel celstraffen uit voor het bedreigen van Jaap van Dissel, Hugo de Jonge en Mark Rutte. Micha K. werd onlangs door Noord-Ierland overgeleverd aan Nederland.||https://nos.nl/artikel/2444349-bodegraven-sleept-twitter-voor-de-rechter-om-complot-tweets
2022-09-12||'50 miljoen mensen leven in moderne slavernij'|| Het aantal mensen dat slachtoffer is van moderne slavernij is in vijf jaar tijd gestegen van 40 miljoen naar bijna 50 miljoen. Dat zeggen de Internationale Arbeidsorganisatie (IAO), de Internationale Organisatie voor Migratie (IOM) en mensenrechtenorganisatie Walk Free op basis van eigen onderzoek. Onder moderne slavernij verstaan de organisaties "gevallen van uitbuiting, waarin een persoon niet kan weigeren of vertrekken door bedreigingen, geweld, dwang, misleiding en/of machtsmisbruik". De belangrijkste twee vormen zijn gedwongen werk en gedwongen huwelijken. In 2021 waren er volgens de onderzoekers 49,6 miljoen moderne slaven. In 27,6 miljoen gevallen ging het om gedwongen arbeid en 22 miljoen keer om een gedwongen huwelijk. De belangrijkste oorzaak van de toename van moderne slavernij zijn de verslechterde werkomstandigheden door de coronacrisis, zeggen de organisaties. Veel mensen belandden in de schulden doordat ze hun baan verloren, wat mensen kwetsbaarder maakt voor uitbuiting. Verder speelt mee dat de migratie wereldwijd is toegenomen, door diverse conflicten en klimaatverandering. Uit het onderzoek blijkt dat migranten drie keer zo vaak gedwongen werk verrichten als mensen zonder migratieachtergrond. Moderne slavernij doet zich over heel de wereld voor, benadrukken de organisaties. In Azië en rond de Stille Oceaan komt moderne slavernij het meest voor (15,1 miljoen slaven), gevolgd door Europa en Centraal-Azië (4,1 miljoen slaven). In Europa gaat het behalve om migranten ook om kinderen in Oost-Europa die gedwongen worden om te bedelen. De organisaties verwijzen in het rapport naar de Duurzame Ontwikkelingsdoelen, die de lidstaten van de Verenigde Naties hebben gesteld voor 2025-2030. Beloftes en verklaringen van goede wil zijn niet genoeg voor het behalen van deze doelen, zeggen ze in het rapport. Een van die duurzame ontwikkelingsdoelen is het afschaffen van kinderarbeid in 2025 en andere vormen van moderne slavernij en dwangarbeid in 2030. Guy Rider, directeur-generaal van de IAO, noemt het "schokkend" dat de situatie niet verbetert. Volgens Rider zijn het niet alleen de nationale overheden die verantwoordelijk zijn, maar zijn er ook internationale standaarden nodig.||https://nos.nl/artikel/2444346-50-miljoen-mensen-leven-in-moderne-slavernij
2022-09-12||Nieuwsapps steeds populairder, ook regionale media scoren hoog|| Ruim 12 miljoen Nederlanders gebruiken één of meer apps om het nieuws te volgen, komt naar voren in de Nationale Nieuwsapp Monitor, een landelijk representatief onderzoek onder gebruikers van de smartphone- en tabletapps. De apps van de NOS en Nu.nl worden het meest gebruikt en het best gewaardeerd. 54 procent van de ondervraagden bezoekt de NOS-app, 52 procent doet dat met de Nu.nl-app. Op de derde plaats staat RTL Nieuws (34 procent), net voor het AD (33 procent). Gebruikers geven de NOS-app een 7,8 en Nu.nl een 7,7. De apps van NOS Teletekst en RTL Nieuws scoren beide een 7,6. Inmiddels gebruiken de meeste mensen apps om nieuws te volgen (88 procent van de respondenten). Dat is meer dan het aantal mensen dat nieuws volgt via televisie (69 procent), radio (53 procent), sociale media (41 procent) en kranten (29 procent). Meer dan 11 miljoen Nederlanders van 18 jaar en ouder gebruiken landelijke nieuwsapps en zo'n 7 miljoen mensen gebruiken een regionale variant. 1,6 miljoen volwassen Nederlanders hebben geen nieuwsapp op hun telefoon of tablet. Wat opvalt is dat buiten de Randstad de regionale media het erg goed doen ten opzichte van de grote landelijke media. Met name in Limburg, Friesland en Zeeland is de bekendheid van de regionale media groot. En in Groningen gebruiken zelfs meer mensen de app van RTV Noord dan apps van landelijke media. Gebruikers van zulke apps vinden het belangrijk dat ze actueel zijn, dat de artikelen kort en bondig zijn en dat deze gratis zijn. Daarbij hebben ze liever een gratis app met reclame dan een betaalde app zonder reclame. Jongeren blijken massaal gebruik te maken van nieuwsapps, ze hebben er gemiddeld zes op hun smartphone. Aan 'merkentrouw' doen ze niet, zegt media-onderzoeker Piet Bakker. "Ze kijken misschien het NOS Journaal niet en lezen de krant niet, maar omdat ze wél veel op hun smartphone zitten, pikken ze dat soort merken toch wel op via andere kanalen." Jongeren vinden vooral functionaliteit en gebruikservaring erg belangrijk. "Ze zijn over het algemeen veel meer gewend aan apps gewen dan ouderen", zegt Tim Klein Haneveld, directeur van appontwikkelaar Pinch, die opdracht gaf voor het onderzoek. "Ze verwachten hetzelfde gebruiksgemak in nieuwsapps als ze gewend zijn van TikTok of Instagram." Hoewel twee derde van de ondervraagden tevreden is over de inhoud en gebruiksvriendelijkheid van de apps, geeft een op de vijf toch nog een onvoldoende. Daar valt dus nog winst te behalen, zegt Klein Haneveld. Volgens hem is het dan ook belangrijk dat nieuwsmedia hun publiek betrekken bij het doorontwikkelen van de apps. ||https://nos.nl/artikel/2444336-nieuwsapps-steeds-populairder-ook-regionale-media-scoren-hoog
2022-09-12||Charles III spreekt voor Brits parlement: 'Zal haar voorbeeld volgen'|| Koning Charles wil het voorbeeld van zijn "geliefde moeder" volgen. Dat heeft hij gezegd in een toespraak tot het Britse parlement. In Westminster Hall in Londen sprak hij voor het eerst als monarch het parlement toe. De koning zei zich ervan bewust te zijn dat dit een groot moment is in de geschiedenis van het land. Charles III, die twee dagen geleden officieel werd uitgeroepen tot koning, sprak lovende woorden over koningin Elizabeth als onvermoeibare dienaar van haar volk. Ook wees hij op de verworvenheden van de democratische, constitutionele staatsvorm van het land. Hij beloofde het parlement de "onbaatzuchtige" rol die zijn moeder daarin speelde "vastbesloten en trouw" te volgen. In de toespraak bedankte hij de twee kamers van het parlement, die kort daarvoor hun condoleances aan hem overbrachten. De meelevende woorden laten volgens hem zien hoeveel de koningin "voor ons allemaal betekende". De koning en zijn vrouw Camilla vlogen daarna naar het Schotse Edinburgh. Daar wordt de kist van Elizabeth van de koninklijke residentie naar St Giles' Cathedral gebracht, waarna een herdenkingsdienst volgt. De kathedraal blijft open voor het publiek, zodat Schotten na de dienst persoonlijk afscheid kunnen nemen van koningin Elizabeth. Haar lichaam ligt vanaf vanmiddag een etmaal opgebaard in de middeleeuwse kathedraal. De koningin is geliefd in Schotland, waar ze ook wel "Queen of Scots" wordt genoemd. Ze bracht een groot deel van haar tijd door in haar verblijf in Schotland, waar ze donderdag overleed. Na het afscheid in Schotland wordt de kist morgen overgevlogen naar Londen, waar het publiek afscheid van haar kan nemen in Westminster Hall. Daar moeten mensen rekenen op urenlange rijen, zegt de Britse regering. Volgens de krant The Times willen ruim 750.000 mensen afscheid nemen en kunnen de wachttijden oplopen tot twintig uur.||https://nos.nl/collectie/13912/artikel/2444334-charles-iii-spreekt-voor-brits-parlement-zal-haar-voorbeeld-volgen
2022-09-12||Oekraïense leger zet opmars in oosten voort, 'soms tot aan de grens'|| Oekraïense troepen zijn verder opgetrokken in gebied dat eerder door Rusland bezet werd. Volgens de Oekraïense legerleiding hebben troepen sinds gisteren meer dan twintig steden en dorpen heroverd. "Oekraïense strijdkrachten krijgen de volledige controle over deze plaatsen terug", meldt het Oekraïense leger. "Russische troepen verlaten hun positie gehaast en slaan op de vlucht." Het Oekraïense leger is al enige tijd bezig met een tegenoffensief in het oosten. Volgens een Oekraïense topcommandant hebben zijn troepen sinds begin september 3000 vierkante kilometer aan verloren grondgebied teruggewonnen. Het Russische ministerie van Defensie kondigde dit weekend aan zijn troepen terug te trekken uit de regio. Als officiële reden gaf het ministerie een strategische "hergroepering" van de eenheden. Een functionaris van het Russische leger in Charkov zegt dat Oekraïne afgelopen week in de regio acht keer zo veel troepen had als de Russen. Volgens de functionaris zijn de troepen in het noorden van de regio inmiddels in de buurt van de Russische grens. Het Russische leger zou inmiddels ongeveer 5000 burgers uit het gebied hebben geëvacueerd. Dit weekend verlieten duizenden Russische troepen hun posities. Daarbij lieten ze flinke hoeveelheden munitie, wapens en tanks achter. Gisteren publiceerde het Russische ministerie van Defensie een kaart waarop te zien was dat Russische troepen de regio Charkov bijna volledig hadden verlaten. Dit is de actuele situatie in Oekraïne op basis van informatie van het Institute for the Study of War: In een tegenreactie op het Oekraïense offensief vuurde Rusland raketten af op elektriciteitscentrales, waardoor in Charkov en de aangrenzende regio's Poltava en Soemy geen stroom en water was. Inmiddels melden lokale autoriteiten dat de stroom voor ongeveer 80 procent hersteld is. Stromend water is er op veel plekken nog niet. Volgens Oekraïne wordt vandaag het ene na het andere dorp bevrijd. Op sommige plekken zijn de Russen tot aan de grens teruggedreven, zegt de regionale gouverneur van Charkov. Russische troepen staken daar op 24 februari, op de eerste dag van de invasie, de grens over en hadden tot vandaag de regio in handen. Dit soort claims, van beide partijen, is niet onafhankelijk te verifiëren. Analisten van het Amerikaanse Institute for the Study of War (ISW) melden dat Oekraïne het tij in zijn voordeel heeft gekeerd door effectief gebruik te maken van door het Westen geleverde wapens, zoals Himars-raketsystemen voor lange afstand. Ook Amerikaanse inlichtingen zijn voor de Oekraïners belangrijk. "Kiev zal waarschijnlijk in toenemende mate de locatie en aard van de gevechten dicteren." De denktank meldt dat Rusland waarschijnlijk niet over voldoende reservetroepen beschikt om zijn verdediging in Oekraïne elders te versterken. Toch wordt er gewaarschuwd dat dit offensief de oorlog niet zal beëindigen. Het ISW verwacht dat de oorlog nog zeker tot volgend jaar zal duren.||https://nos.nl/artikel/2444332-oekraiense-leger-zet-opmars-in-oosten-voort-soms-tot-aan-de-grens
2022-09-12||Weer grote drukte, Schiphol vraagt maatschappijen vluchten te annuleren|| Schiphol heeft vanwege drukte aan meerdere luchtvaartmaatschappijen gevraagd om vluchten tussen 16.00 en 23.00 uur te annuleren. Het zijn maatschappijen met passagiers die vertrekken vanuit hal 3, zegt de luchthaven. Naar aanleiding van de oproep annuleerde Transavia aan het begin van de avond een vlucht naar Parijs-Orly, net als een vlucht naar Porto. Vluchten waarvoor passagiers al in de rij staan, gaan volgens de maatschappij wel door. Transavia zegt de situatie vervelend te vinden voor passagiers. "We hadden dit liever eerder gehoord van Schiphol." Ook EasyJet liet vanwege het verzoek een aantal vluchten niet doorgaan. "Alle getroffen passagiers zijn direct op de hoogte gesteld", zegt een woordvoerder. "Zij konden omboeken naar een andere vlucht of een restitutie aanvragen." TUI en Corendon zeggen geen gehoor te geven aan de oproep van Schiphol. "Wij laten die mensen gewoon op vakantie gaan", zegt een woordvoerder van TUI. Ook volgens Corendon is annuleren "echt uitgesloten". Of ook morgen vluchten worden geannuleerd, kan Hanne Buis, operationeel directeur van Schiphol, nog niet zeggen. "We zijn nu bezig met vandaag. Daarna gaan we in gesprek over morgen." Buis verwacht dat de drukte de komende "dagen, weken en misschien zelfs maanden" aanhoudt. Op de luchthaven is het opnieuw erg druk. De rijen staan tot ver buiten de vertrekhallen en op sociale media regent het klachten. Mensen zijn bang dat ze hun vlucht missen. Reizigers moeten rekening houden met lange wachttijden, vertraging en annuleringen. Mensen die hun vlucht missen omdat ze lang moeten wachten, kunnen zich melden bij Schiphol voor compensatie, schrijft de luchthaven in een verklaring. Oorzaak van de drukte is een tekort aan beveiligingspersoneel, zegt operationeel directeur Buis. De luchthaven had voor vandaag beveiligers besteld voor het verwerken van 60.000 vertrekkende passagiers, zegt Buis. Vanochtend kreeg Schiphol te horen dat er niet voldoende beveiligers konden worden geleverd. "Dat is waardeloos", zegt Buis. In de dagelijkse updates op de site van Schiphol staat dat het een piekdag is bij de vertrek- en aankomsthallen. "Je staat langer in de rij en kan buitenom geleid worden. Wij begrijpen dat dit vervelend voor je kan zijn." Passagiers wachten soms uren, buiten en in de vertrekhal:  Schiphol heeft al maanden problemen met de drukte. De eerste grote problemen begonnen eind april aan het begin van de meivakantie. Bagagemedewerkers legden massaal het werk neer omdat ze betere werkomstandigheden en meer loon wilden. De drukte die daardoor ontstond, hield aan. Om personeel tegemoet te komen, kregen medewerkers 5,25 euro bruto per uur extra. De zomertoeslag gold onder anderen voor beveiligers, schoonmakers en personeel van de grondafhandeling. Maar vorige week aan het einde van de zomerperiode verviel de zomertoeslag. Vooral beveiligers zoeken nu ander werk, zegt vakbond FNV. "Nu die toeslag er niet meer is, vertrekken ze weer. Zeker met de huidige werkdruk." Operationeel directeur van Schiphol Buis vindt die verklaring voorbarig. "Het is vandaag 12 september. Het echt te vroeg om conclusies te trekken over die zomertoeslag." Eind vorige maand stonden reizigers ook urenlang in de rij voor een vlucht. Een woordvoerder van Schiphol zei toen ook dat er te weinig beveiligingspersoneel was. Omdat de sfeer soms grimmig werd, werd de marechaussee ingezet om de orde te handhaven.  Personeel van de brandweer deelt stroopwafels en flesjes water uit aan mensen die in de rij staan. ||https://nos.nl/artikel/2444325-weer-grote-drukte-schiphol-vraagt-maatschappijen-vluchten-te-annuleren
2022-09-12||Asielzoekers slapen op rotonde in Goes|| Vier asielzoekers hebben afgelopen nacht op een rotonde in Goes geslapen. Volgens Omroep Zeeland gaat het om mensen die vanuit Ter Apel naar de noodopvang bij de Zeelandhallen zijn gekomen, maar daar niet mogen blijven omdat ze 'veiligelanders' zijn. Het Centraal Orgaan opvang asielzoekers (COA) bevestigt aan de omroep dat de buitenslapers mensen uit een veilig land zijn die niet in Goes kunnen worden opgevangen. In totaal zijn volgens het COA afgelopen weekend acht mensen uit veilige landen vanuit Ter Apel naar Goes gereisd voor noodopvang. Volgens afspraak met de gemeente Goes worden in de Zeelandhallen geen veiligelanders opgevangen. De acht mensen zijn geweigerd en voor hen is een taxi terug naar Ter Apel geregeld. Vier van hen weigerden in de taxi te stappen en zijn daarna op de rotonde gaan liggen. Het COA heeft vervolgens de politie ingeschakeld. Een woordvoerder van de politie zegt dat na "uitvoerig bekijken en overleg" is besloten de mensen te laten liggen. "De situatie was niet gevaarlijk, de buitenslapers brachten de verkeersveiligheid niet in gevaar en zorgden niet voor overlast. Wij konden ze niet aanhouden", aldus de woordvoerder. ||https://nos.nl/artikel/2444317-asielzoekers-slapen-op-rotonde-in-goes
2022-09-12||Bijna de helft van de musea in rode cijfers, weer minder bezoekers|| Nederlandse musea hebben het steeds zwaarder. Bezoekersaantallen zijn tijdens de coronapandemie teruggelopen, en ook de prognose voor 2022 ziet er niet goed uit. Ondertussen vormen stijgende energieprijzen een nieuwe bedreiging. Vooral kleinere musea, gemeentelijke musea en particuliere musea hebben het zwaar, blijkt uit cijfers van de Museumvereniging. In 2021 hadden musea nog minder bezoeken dan een jaar eerder: het aantal bezoeken daalde van 13,2 naar 11,8 miljoen. Dat had met lockdowns en andere coronamaatregelen te maken. In 2019 - voor de pandemie - waren er nog 32,6 miljoen museumbezoeken. Hoe de boekhouding er nu voorstaat verschilt erg per museum, stelt Vera Carasso, directeur van de Museumvereniging in het NOS Radio 1 Journaal. "Een groot deel van het jaar waren musea dicht door lockdowns. Toen was er wel financiële ondersteuning, zegt Carasso. "Maar wat we zorgelijk vinden, is dat er in diezelfde periode veel bezuinigingen zijn geweest. Die hebben impact op wat er nu gebeurt." Vorig jaar waren er 37 procent minder nieuwe tentoonstellingen. Musea die hebben kunnen investeren in nieuwe programma's en samenwerkingen staan er nu prima voor. "Maar er zijn ook musea die alles weg hebben moeten bezuinigen tijdens de coronaperiode", zegt Carasso. "Als je bezuinigt heeft dat effect op de kwaliteit van wat je levert. Daardoor krijg je vervolgens minder bezoekers. Zo kom je in een neerwaartse spiraal terecht." Veel musea zitten bovendien in slecht geïsoleerde monumentale panden. Met een stijgende energierekening voorziet de Museumvereniging voor de komende maanden "grote zorgen". Verschraling dreigt, vooral bij gemeentelijke musea. "Die zijn tijdens de coronaperiode financieel minder goed ondersteund", zegt Carasso. Gemeenten kregen wel financiële ondersteuning vanuit het Rijk om de weggevallen inkomsten in de culturele sector te compenseren, maar dit bedrag was niet geoormerkt. Gemeenten konden dit geld daardoor ook ergens anders in investeren. Oplossingen voor de financiële problemen ziet Carasso voor een deel bij musea zelf. Ze roemt de creativiteit van de sector, en zegt dat er gekeken moet worden naar wat het publiek wil. "Maar dat vraagt wel om investeringen." Daarvoor kijkt de Museumvereniging naar het Rijk.||https://nos.nl/artikel/2444312-bijna-de-helft-van-de-musea-in-rode-cijfers-weer-minder-bezoekers
2022-09-12||Rebellen Tigray bereid tot staakt het vuren na geweldsuitbarsting|| De rebellen in de Ethiopische regio Tigray zeggen bereid te zijn om opnieuw de wapens neer te leggen. Ook willen ze naar eigen zeggen meedoen aan vredesonderhandelingen onder leiding van de Afrikaanse Unie. De rebellen vechten al zo'n twee jaar tegen de regering van het land en eind vorige maand laaide het geweld weer op na een maandenlange periode van rust. De Ethiopische regering heeft niet direct op het verzoek gereageerd, maar zei eerder open te staan voor vredesonderhandelingen. De Verenigde Naties zeggen achter de vredesonderhandelingen te staan. Secretaris-generaal Antonio Guterres roept beide partijen op om deze kans aan te grijpen om het geweld definitief te beëindigen. De rebellen staan onder leiding van het Volksbevrijdingsfront van Tigray (TPLF), dat jarenlang aan de macht was in het land. Met de verkiezing van Abiy Ahmed tot premier kwam daar in 2018 een eind aan. Twee jaar geleden kwamen de spanningen tussen die partijen tot een uitbarsting en brak er een burgeroorlog uit. Ook andere landen raakten bij het conflict betrokken. Sinds maart geldt een bestand dat eenzijdig door Abiy werd afgekondigd en waarmee TPLF akkoord ging. De partijen geven elkaar de schuld van het recent opgelaaide geweld. Sinds het uitbreken van het geweld zijn miljoenen mensen in het noorden van Ethiopië op de vlucht geslagen. Duizenden zijn omgekomen door het geweld, anderen kwamen om door hongersnood.||https://nos.nl/artikel/2444308-rebellen-tigray-bereid-tot-staakt-het-vuren-na-geweldsuitbarsting
2022-09-12||ProRail hoopt dassen te verhuizen die voor verzakking van spoor zorgen|| ProRail gaat in het Friese Molkwerum voor het eerst proberen een dassenfamilie te verhuizen die onder het spoor leeft. Op veertig plekken in Nederland vertoeven dassen in hun burcht gevaarlijk dicht bij of zelfs onder het spoor. Hun graafwerk leidt tot verzakking van het spoor. ProRail wil onderzoeken of een verhuizing naar een kunstdassenburcht een oplossing is. De dieren wonen al jaren bij het station Koudum-Molkwerum, in een burcht onder het spoor, schrijft Omrop Fryslân. Op één plek moest het spoor al eens worden gerepareerd, maar door het graven van de dassen verzakte de boel opnieuw. Treinmachinisten moeten nu langzamer rijden bij het station. De dieren verplaatsen kan niet zomaar. De dassen hebben een nieuwe burcht nodig op een veilige plek waar ze genoeg voedsel kunnen vinden. Daarom wordt een kunstdassenburcht voor de dassen geregeld. Michel van den Bogaert, flora- en faunadeskundige bij ProRail: "Alles is al voor ze voorbereid, met kamers erin. Daar komt een hoop grond op. Pas als ze dat hebben gevonden, gaan we het hek neerzetten. Dus we geven een alternatief, dat is nu het idee." De klus bij Molkwerum begint met de aanleg van een rooster bij het talud. Dat moet de dassen zowel boven als onder de grond tegenhouden. Vervolgens komt er een tunnel onder het spoor. De das is een beschermde diersoort in Nederland. Er mag niet op ze gejaagd worden en hun leefomgeving mag niet verstoord worden. Verstoring is echter onvermijdelijk bij een verhuizing. ProRail hoopt een ontheffing te krijgen voordat de dassen in december jongen krijgen. Anders duurt de verhuizing langer. Als de verhuizing van de dassen succesvol is, wil ProRail dezelfde methode op andere plekken inzetten.||https://nos.nl/artikel/2444306-prorail-hoopt-dassen-te-verhuizen-die-voor-verzakking-van-spoor-zorgen
2022-09-12||Beleggers Philips willen compensatie voor problemen met beademingsapparatuur|| Beleggers hebben Philips aansprakelijk gesteld voor de beurswaarde die is verdampt door de problemen met de beademingsapparaten. Beleggersvereniging VEB heeft daar gisteravond een brief over gestuurd naar Philips. Volgens de VEB heeft Philips beleggers stelselmatig verkeerd voorgelicht. Eerder bleek uit onderzoek van Amerikaanse waakhond FDA dat Philips sinds 2015 signalen kreeg dat er problemen waren met de schuimdeeltjes van de apneu-apparaten. Die kunnen mogelijk gezondheidsschade veroorzaken als ze worden ingeademd. De beleggers zeggen dat nu blijkt dat zij in die periode voor een kunstmatig hoge koers aandelen Philips hebben gekocht. Had Philips de signalen eerder gedeeld dan hadden ze een andere afweging gemaakt, zegt de VEB. "Ze hebben dat jarenlang onder het tapijt geschoven, en zelfs toen het bekend was was de bestuursvoorzitter in staat om de problemen te bagatelliseren", zegt Gerben Everts, voorzitter van de VEB in het NOS Radio 1 Journaal. "Dat heel veel goed ging en dat er ook een enkele keer iets fout kan gaan. Nou, het is fout gegaan." Volgens een berekening van de VEB is 16 miljard aan beurswaarde verdwenen als gevolg van de problemen met de beademingsapparaten. De beleggersvereniging wil in gesprek met het bedrijf over een compensatie. Eerder stelden ook Nederlandse patiënten Philips aansprakelijk voor gezondheidsklachten die mogelijk waren veroorzaakt door de apparaten van Philips. Philips is bezig met een terugroepactie voor 5,5 miljoen apparaten wereldwijd. In mei liet de inspectie Gezondheidszorg en Jeugd aan Nieuwsuur weten dat de fabrikant substantieel en structureel tekortschiet bij de afhandeling van die terugroepactie. Philips bevestigt dat het de brief van VEB heeft ontvangen. Het bedrijf zegt juist en integer te hebben gehandeld en ze zien een eventueel gesprek met de VEB met vertrouwen tegemoet.||https://nos.nl/artikel/2444304-beleggers-philips-willen-compensatie-voor-problemen-met-beademingsapparatuur
2022-09-12||Gebruik antidepressiva onder jonge vrouwen flink toegenomen || Het aantal jonge vrouwen dat antidepressiva slikt, is in de coronatijd fors toegenomen. Huisartsen schrijven aan deze groep patiënten bijna 20 procent meer geneesmiddelen voor tegen angst en depressie dan twee jaar geleden, blijkt uit onderzoek van het zorgkenniscentrum Nivel. De stijging begon begin 2021, in de tweede lockdown, en is daarna doorgegaan, zei programmaleider Farmaceutische Zorg Liset van Dijk van Nivel in het NOS Radio 1 Journaal. Ook bij jonge mannen is een toename te zien, maar die is 'slechts' 11 procent. In Nederland gebruikt ongeveer 0,2 procent van de jongeren in de leeftijdsgroep 15 tot en met 24 jaar antidepressiva. Dat zijn zo'n 4700 jongeren.  Van Dijk denkt dat de stijging in deze leeftijdsgroep onder andere is veroorzaakt door de impact die de pandemie heeft gehad. "De maatregelen hebben hen hard getroffen, omdat ze heel veel van hun sociale leven een tijd bijna op stil hebben moeten zetten." Bij andere leeftijdsgroepen waren geen grote veranderingen te zien. De onderzoekers weten niet precies waarom het gebruik bij jonge mannen minder steeg dan bij jonge vrouwen. "Het kan zijn dat voor vrouwen sociale contacten nog belangrijker zijn. Het kan ook zijn dat vrouwen eerder met hun klachten naar de huisarts gaan. Er kunnen verschillende verklaringen voor zijn." Van Dijk vindt dat bij eventuele toekomstige lockdowns jongeren zo veel mogelijk moeten worden ontzien. "Zij lijken toch heel hard getroffen te worden. Ik zou bij het nemen van maatregelen zeker kijken hoe het deze groep raakt." Wat haar betreft moeten scholen en universiteiten openblijven, zodat ze toch contact met vrienden en studiegenoten kunnen houden. Na het einde van de lockdowns is het gebruik van antidepressiva niet afgenomen. Dat heeft er volgens haar mee te maken dat het even duurt voordat je het gebruik kan afbouwen. Maar de laatste tijd zijn ook andere oorzaken een rol gaan spelen, zoals de inflatie en het tekort aan betaalbare woonruimte. "Dit zijn ook dingen die jongeren flink raken."||https://nos.nl/artikel/2444303-gebruik-antidepressiva-onder-jonge-vrouwen-flink-toegenomen
2022-09-12||Tinder 10 jaar: vluchtig contact voor de één, de ware liefde voor de ander|| Het is een app die vele levens heeft veranderd, zelfs levens heeft gecreëerd en soms ook levens verwoest. Vandaag op de kop af bestaat Tinder tien jaar. Zeg je Tinder dan hoor je vaak verhalen over seksueel getinte chatberichten, vluchtige afspraakjes en het eindeloos swipen naar een volgende match. De keuze is immers reuze, misschien wel té. Sommigen geven het daten via apps als Tinder na een tijdje op, maar er zijn ook genoeg mensen die hun ware liefde via Tinder hebben gevonden. Een van hen is Merlin. Zij ontmoette Martin vijf jaar geleden dankzij Tinder. Inmiddels zijn ze getrouwd en hebben ze twee kinderen, tinderbaby's dus. Merlin: "Eerst was ik totaal niet overtuigd van de kracht van Tinder. Het was vrij oppervlakkig allemaal. Bij Martin was dat anders. We waren leuk aan het chatten en hebben snel afgesproken. Ik weet zeker dat we elkaar in de kroeg nooit zouden hebben zien staan, want ik val normaal op heel andere types. Dat vind ik het mooie aan Tinder, dat je in contact komt met mensen buiten je bubbel. Ik schaam me ook niet dat we elkaar op deze manier hebben ontmoet." Het taboe dat lange tijd op Tinder en online daten rustte lijkt steeds kleiner te worden, ziet trouwambtenaar Mildred Nijhove. "Meer dan een derde van de stellen die ik trouw heeft elkaar online ontmoet. Vroeger had ik voorgesprekken met ze en dan mocht ik absoluut niet tijdens de ceremonie zeggen hoe ze elkaar ontmoet hebben. Maar inmiddels wordt het in geuren en kleuren verteld. Dat is echt een ontwikkeling van de laatste twee, drie jaar. Mede veroorzaakt door de coronacrisis toen mensen thuis moesten blijven." Chayen was ook zo iemand die tijdens de coronacrisis Tinder gebruikte. "Vooral om een praatje te maken, want er was bijna geen mogelijkheid om mensen te ontmoeten. Uiteindelijk raakte ik in gesprek met Tessa en toen spraken we al snel af. We zijn nog steeds heel gelukkig samen." "Er bestaat zo'n romantisch idee dat je je ware liefde kunt tegenkomen in de supermarkt, zoals je in de films ziet. Maar dat is natuurlijk niet de realiteit. Tinder maakt het contact leggen erg makkelijk. Je kunt het voor een hoop lol gebruiken natuurlijk, en dat gebeurt ook veel, maar het kan ook nuttig zijn voor iets serieus." Het grote aanbod op Tinder zorgt er ook voor dat mensen vaker verder kijken. Mildred Nijhove: "Er wordt veel geswipet op uiterlijk, mensen worden er kieskeuriger door. Dat is jammer, want op een foto zie je niet of iemand geweldige humor of een heerlijke energie heeft. De eisen die sommigen hebben zijn ellenlang en soms heel onwerkelijk. Niemand is perfect. Aan de andere kant kan je juist ook heel gericht zoeken naar jouw type. Als je weet wat je wil dan kan je daarvoor veel onzin overslaan." Merlin: "Een alleenstaande vriendin van mij vindt Tinder helemaal niks. Ze wordt vaak vervelend aangesproken, maar ik geloof dat in die hooiberg toch die ene persoon zit. Zeker, er zitten mensen op met verkeerde intenties, maar dat heb je in het dagelijks leven ook. En ook daar ga je dan weer verder, net zoals je op Tinder zou moeten doen." Niet iedereen zoekt de ware liefde op Tinder. De app draait ook om het vluchtige contact, vaak met seks als doel. Hannah gebruikte Tinder tussen haar 41e en 43e nadat ze uit een lange relatie kwam. "Ik had het echt nodig en heb mooie, spannende en grappige avonturen beleefd, vooral met jongere mannen. Zo sprong ik ooit eens bij iemand achterop de motor en reden we eerst een stuk verder voordat hij pas zijn helm afzette." Het ging mij meer om de spanning, niet zozeer om de seks. Ik beschouwde het als een soort jacht. Je jaagt op je prooi en heb je die eenmaal te pakken, dan ga je naar de volgende. Maar op een gegeven moment krijg je wel een leeg gevoel daardoor. En soms waren er ook vervelende momenten, het is niet altijd veilig." Ze kijkt met plezier terug op haar Tinderavonturen, maar de echte liefde er vinden, daar gelooft ze niet echt in. "Daar is het niet echt het platform voor."||https://nos.nl/artikel/2444298-tinder-10-jaar-vluchtig-contact-voor-de-een-de-ware-liefde-voor-de-ander
2022-09-12||'Weinig overlast in gemeenten met grote asielzoekerscentra'|| De meeste gemeenten waar een groot asielzoekerscentrum staat, hebben daar niet veel overlast van. Dat meldt NU.nl op basis van een rondgang langs de dertig gemeenten waar zo'n groot azc staat. In 2015 waren er hevige protesten vanwege de komst van asielzoekerscentra. Burgers dachten dat een azc direct tot meer overlast zou leiden. Het onafhankelijk onderzoeksbureau WODC deed toen onderzoek en concludeerde dat dat niet het geval was. De rondgang van NU.nl lijkt dat beeld zeven jaar later nog eens te bevestigen.  Bijna alle gemeenten die zijn benaderd, zien weinig of geen overlast door criminaliteit. De gemeente Hoogeveen zegt dat er de afgelopen drie jaar vijf incidenten zijn geweest in de openbare ruimte. In Gilze en Rijen hoort de gemeente "nauwelijks klachten" over het azc met 1200 inwoners. "Natuurlijk is er wel eens wat overlast", zegt burgemeester Alssema, "maar het is niet zo dat het uit de hand loopt of zorgen veroorzaakt." In Zutphen geven omwonenden hun veiligheidsgevoel een 7,8. In 2016 dacht 41 procent van de wijkbewoners dat er overlast zou komen van het azc. Nu is dat 13 procent. De gemeenten zeggen dat de overlast beperkt blijft doordat ze vaak en tijdig overleggen met het Centraal Orgaan opvang asielzoekers (COA), omwonenden en andere partijen. De overlast wordt zo op tijd gesignaleerd en grote problemen worden dan voorkomen. Dat werkte bijvoorbeeld in Maastricht, waar de gemeente meer beveiligers inzette en een straatcoach aanstelde. En in Utrecht worden bijvoorbeeld activiteiten georganiseerd voor de bewoners van het azc, samen met andere inwoners van de stad. Volgens een woordvoerder bevordert dat ook nog de integratie. "Wanneer je je van waarde voelt, neemt frustratie af." Sommige gemeenten blijven wel overlast houden, zoals Budel. Er is een kleine groep bewoners die overlast veroorzaakt, zegt een woordvoerder van de gemeente. "Het gaat vooral om winkeldiefstal, fietsendiefstal en intimidatie." De gemeente heeft daarom besloten het azc in juli 2024 te sluiten. Ook Delfzijl zegt dat er een kleine groep is die ernstige overlast veroorzaakt. Hoeveel incidenten er per azc zijn, is moeilijk te zeggen. De politie zegt tegen NU.nl dat het enkel landelijk cijfers bijhoudt van criminaliteit bij azc's. Het WODC doet jaarlijks onderzoek naar overlast en concludeert dat "de overgrote meerderheid van de COA-bewoners niet voorkomt in de incidenten- en verdachtenregistraties".||https://nos.nl/collectie/13898/artikel/2444296-weinig-overlast-in-gemeenten-met-grote-asielzoekerscentra
2022-09-12||Na ruim 6 jaar begint het proces tegen terreurverdachten aanslagen Brussel || In Brussel start vandaag voor veel Belgen het proces van de eeuw. De negen verdachten van de bloedige aanslag in Brussel op 22 maart 2016 komen voor de rechter. Bij die bomaanslagen op metrostation Maalbeek in Brussel en de luchthaven Zaventem kwamen 32 mensen om het leven en meer dan 340 mensen raakten gewond. Al dagen blikken Belgische media vooruit op de rechtszaak. Volgens justitie horen de negen mannen tot dezelfde terreurcel die verantwoordelijk was voor de aanslagen in Parijs eind 2015. Zo staat de enige aanslagpleger, Salah Abdeslam, die Parijs overleefde nu ook terecht voor de aanslagen in Brussel. Hij kreeg begin van deze zomer al een levenslange straf opgelegd in Frankrijk. Hoewel de aanslagen in Brussel inmiddels 6,5 jaar geleden zijn, voelen veel slachtoffers nog altijd de gevolgen. Inne de Bruyn is die ochtend op het vliegveld met haar twee dochters en man. Ze zijn vroeg op Zaventem rekening houdend met de lange files in de ochtend tussen Antwerpen en Brussel. Ze ontbijten samen bij een koffietentje op de luchthaven wanneer ze een oorverdovende knal horen. "Na de eerste ontploffing had mijn man gelijk door dat het om een bom ging. We hebben onze kinderen onder een tafel gebracht en zijn over ze heen gaan liggen. Toen ging de tweede bom", zegt De Bruyn. Ze komt er samen met haar gezin relatief goed vanaf. Wel heeft haar man nog altijd last van oorsuizen. Een paar maanden na de aanslag hoort ze van de officier van justitie dat ze nog meer geluk hadden dan ze al dacht. De derde aanslagpleger die op het laatste moment besloot zijn tas niet tot ontploffing te brengen, zat slechts 5 meter van De Bruyn en haar gezin vandaan. Nog elke dag denkt ze terug aan die momenten op het vliegveld. "Je hebt een vorm van constante waakzaamheid. Je bent altijd aan het kijken waar is de ingang, wie er bij je in de buurt staat. Je bent continu aan screenen. Dat is heel vermoeiend", vertelt De Bruyn. Zij en haar man slapen sinds de aanslagen ook niet meer samen omdat ze beiden nog elke nacht wakker schrikken van nachtmerries. Voor het hele gezin is dit proces belangrijk. De zitting van vandaag volgen ze vanuit huis maar ze willen er bij de inhoudelijke behandeling bij zijn.||https://nos.nl/artikel/2444289-na-ruim-6-jaar-begint-het-proces-tegen-terreurverdachten-aanslagen-brussel
2022-09-12||Wekdienst 12/9: Premier Rutte naar Suriname • Proces aanslagen Brussel begint|| Goedemorgen! In Brussel begint het proces tegen de daders van de IS-aanslag in Brussel, ruim zes jaar geleden. En premier Rutte brengt een tweedaags bezoek aan Suriname. Eerst het weer: Vandaag wisselen zon en sluierwolken elkaar af. Het wordt 22 tot 25 graden. Vanavond en vannacht meer bewolking en in het noorden wat regen. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De uitkomst van de verkiezingen in Zweden is nog niet bekend. In de eerste exitpoll had het linkse blok van premier Andersson een minieme voorsprong, maar met bijna 95 procent van de stemmen geteld liggen de rechtse partijen nu iets voor. De Zweedse kiesraad verwacht de uitslag op z'n vroegst woensdag. Zeker is wel dat de sociaaldemocratische SAP van Andersson de grootste partij blijft. Maar de rechts-populistische Zweden Democraten boeken de grootste winst. De anti-immigratiepartij van Jimmie Akesson haalt vooralsnog bijna 21 procent van de stemmen binnen en wordt daarmee de op een na grootste partij van het parlement. Het vermoeden was er al langer, maar nu weten ze het zeker; het bladgoud op de Gouden Koets komt uit Suriname. In de uit 1898 daterende koets zijn zo veel mogelijk materialen uit het toenmalige Koninkrijk der Nederlanden verwerkt. Bekend was al dat het hout uit Java komt en het ivoor uit Sumatra. Waar het bladgoud vandaan kwam, stond nog niet vast. Uit Suriname dus, zo toont onderzoek van het Amsterdam Museum nu aan. Fijne dag!||https://nos.nl/artikel/2444288-wekdienst-12-9-premier-rutte-naar-suriname-proces-aanslagen-brussel-begint
2022-09-12||Hoger minimumloon en dure energie: bedrijven bezorgd over lastenstijging|| De recordinflatie leidde al tot zorgen bij ondernemers en daar komt de verhoging van het minimumloon nu bovenop. Werkgevers vragen zich af hoe ze dat moeten gaan betalen als in januari de minimumlonen met 10 procent stijgen, terwijl ook hun energiekosten fors oplopen. "Het minimumloon alleen, dat zouden we echt wel voor elkaar moeten kunnen krijgen", zegt Patrick Craenen van Dagwinkel Melderslo, een buurtsupermarkt in Noord-Limburg. "Maar én én, dat gaat niet lukken." Hij zag zijn energierekening al oplopen van 1250 euro naar 1900 euro per maand. In januari loopt zijn energiecontract af; daarna verwacht hij tussen de 4500 en 6000 euro per maand aan energiekosten kwijt te zijn. Craenen betaalt zijn personeel nu iets boven het minimumloon. Hij verwacht dat zijn personeelskosten zo'n 5 à 6 procent stijgen door de verhoging van het minimumloon. "Het zijn al die factoren bij elkaar waar ik me zorgen over maak." De energierekening is zijn grootste zorg, want doorberekenen aan de klanten vindt hij geen optie. De prijzen in zijn winkel zijn al wat hoger dan in de grote supermarkten, zegt hij. "Dat is ook logisch, de inkooporganisatie is ook een stuk kleiner." Als hij zijn prijzen nog verder verhoogt, prijst hij zichzelf uit de markt, vreest hij. Craenen is niet de enige ondernemer die daarmee worstelt. Uit recent onderzoek van onder meer het Centraal Bureau voor de Statistiek blijkt dat zes op de tien ondernemers de prijsstijgingen niet, of maar voor een klein deel kunnen doorberekenen aan klanten. Het kabinet wil met een verhoging van het minimumloon met 10 procent de lagere inkomens helpen om rond te komen in tijden van hoge inflatie, bleek uit uitgelekte plannen. Werkgeversvereniging VNO-NCW zegt bezorgd te zijn over de stijgende lasten voor met name middelgrote en kleinere ondernemers. De verhoging van het minimumloon met 10 procent is zonder compensatie voor veel mkb-ondernemers niet te dragen, zegt de organisatie. Onder meer het Centraal Planbureau (CPB) constateerde onlangs juist dat er bij bedrijven ruimte is om de lonen te verhogen, omdat er relatief goede winsten zijn geboekt in het bedrijfsleven. Eerder bleek dat de winsten in het bedrijfsleven stegen, maar dat dat zich niet vertaalde in hogere lonen. De lonen bleven namelijk relatief stabiel. Hoe goed een bedrijf ervoor staat, en hoeveel ruimte er is om de gestegen lasten op te vangen, verschilt van bedrijf tot bedrijf, zegt ook het CPB. Ook per sector loopt dat sterk uiteen. In de bedrijfstak van Craenen ging het over het algemeen goed in de coronajaren. Supermarkten maakten winst doordat onder meer horecagelegenheden gesloten waren. Craenen heeft de winkel in maart vorig jaar overgenomen, en ook voor hem was het een goede tijd. "Maar het is niet zo dat je dan duizenden euro's op de spaarrekening kan zetten", zegt hij. "Je bent net begonnen, je moet ook investeren. We hebben bijvoorbeeld de winkel verbouwd." Vakbond FNV stuurt aan op een loonstijging, omdat het in de ogen van de bond onacceptabel is dat veel werknemers hun rekeningen niet meer kunnen betalen. "10 procent klinkt veel, maar ook dan gaan werknemers er nog op achteruit", zegt de FNV in een reactie. "Elke loonsverhoging onder inflatieniveau is een verslechtering voor werknemers." Bovendien zou een hoger loon ook mkb-bedrijven helpen, stelt de FNV, omdat mensen bijvoorbeeld het brood van de bakker dan nog kunnen betalen. "Als we faillissementen willen voorkomen moeten de lonen omhoog, niet omlaag." "Ik snap waarom ze het doen, dat is duidelijk", zegt Craenen over de uitgelekte kabinetsplannen over verhoging van het minimumloon. "En ook vanuit de sociale uitkeringen, om die omhoog te trekken. Maar degene die moet betalen, dat ben ik."||https://nos.nl/artikel/2444285-hoger-minimumloon-en-dure-energie-bedrijven-bezorgd-over-lastenstijging
2022-09-12||Voor de Schotten blijft Elizabeth voor altijd hun ‘Queen of Scots’|| De komende twee dagen zijn alle ogen op Schotland gericht. Deze middag wordt het lichaam van de overleden koningin Elizabeth verplaatst van het Paleis van Holyroodhouse, de koninklijke residentie in Edinburgh, naar St Giles' Cathedral in diezelfde stad. De rouwstoet zal stapvoets gaan over de royal mile, de aaneenschakeling van straten door het eeuwenoude hart van de Schotse hoofdstad. Na een herdenkingsdienst ligt het lichaam van de Queen voor 24 uur opgebaard in de middeleeuwse kathedraal. Die blijft open voor het publiek, zodat Schotten persoonlijk afscheid kunnen nemen van de koningin. Elizabeth geniet grote populariteit in Schotland, getuige de mensenmassa's die gisteren op de been waren toen haar lichaam per auto van het koninklijke zomerverblijf Balmoral Castle naar Edinburgh werd vervoerd. De Schotten noemen haar dan ook liefkozend "Queen of Scots". Die liefde is wederzijds, want Elizabeth bracht een groot deel van haar leven door in Schotland. Het Huis van Windsor, dat sinds 1901 op de Britse troon zit, is van oorsprong een Duits koningshuis. De familie liet haar dynastieke naam veranderen van Sachsen-Coburg-Gotha naar Windsor na het uitbreken van de Eerste Wereldoorlog. Ondanks hun Duitse roots hebben de Windsors altijd hechte banden gehad met Schotland. De moeder van de Queen was de jongste dochter van de Schotse graaf Lord Amis. Elizabeths echtgenoot Philip was weliswaar een Grieks-Deense prins, maar hij bracht zijn jeugd door op de kostschool Gordonstoun aan de ruige Schotse oostkust. Ook koning Charles zou naar deze kostschool gaan, al had hij beduidend minder warme herinneringen aan de Spartaanse opvoedingsmethodes van Gordonstoun dan zijn vader. De koninklijke voorliefde voor Schotland bleek ook uit het lange verblijf van de Queen in de noordelijkste natie van het Verenigd Koninkrijk. In de zomermaanden verruilde ze haar werkpaleis Buckingham Palace voor Balmoral Castle in de Schotse Hooglanden. Elk jaar bezocht ze de Highland Games in het nabijgelegen dorpje Braemar, waar sterke mannen hamers slingeren en gooien met hele boomstammen. Hier, ver weg van de Londense drukte, kon de koningin genieten van de wilde Schotse natuur, paardrijden of door de natte velden banjeren in haar Wellies. Tot op hoge leeftijd reed de monarch over haar uitgestrekte landgoed in een oude Landrover. Hier kon ze haar gouden kooi verlaten en in alle vrijheid leven, buiten het oog van de drommen toeristen die altijd door de hekken van Buckingham Palace tuurden. Af en toe kwam Elizabeth een toerist tegen tijdens haar lange wandelingen nabij Balmoral Castle. Dat leidde tot de befaamde anekdote van Richard Griffin, de koninklijke lijfwacht die haar begeleidde tijdens deze tochten. De koningin liep eens twee Amerikaanse toeristen tegen het lijf, die haar niet herkenden in haar vrijetijdskleding en met een doek om haar hoofd. De Amerikanen vroegen de voor hen onbekende vrouw of ze in de buurt woonde. De koningin antwoordde op haar beurt dat ze uit Londen kwam, maar achter een nabijgelegen heuvel een huis had waar ze al tachtig jaar kwam. Hierop merkten de Amerikanen op dat ze in die tijd vast de koningin weleens moest zijn tegengekomen. Waarop de vorstin droogjes antwoorde: "Ik niet, maar hij ontmoet haar regelmatig", terwijl ze naar haar lijfwacht wees. De Amerikanen, die nog steeds niet in de gaten hadden dat ze met de Queen spraken, waren onder de indruk. "Voor ik het wist sloeg een van de Amerikanen zijn arm om mijn schouder, gaf zijn camera aan de koningin en vroeg of ze een foto wilde nemen", zei lijfwacht Griffin in een interview eerder dit jaar. In deze video doet Griffin het verhaal uit de doeken: De koningin is overleden in een tijd dat de Britse constitutie in zijn voegen piept en kraakt. Het Schotse parlement komt vandaag bijeen voor een speciale sessie met koning Charles onder leiding van de Schotse premier Nicola Sturgeon. Zij is de leider van de Schotse Nationale Partij (SNP), die al jaren strijdt voor Schotse onafhankelijkheid. De Schotse regering wil volgend jaar een nieuw onafhankelijkheidsreferendum organiseren. De SNP streeft weliswaar naar een breuk met het Verenigd Koninkrijk, maar niet met de monarchie. De Schotse nationalisten hebben in de gaten dat hun onafhankelijkheidsstrijd meer kans maakt als ze de Britse monarch als staatshoofd houden, opnieuw een teken van de grote populariteit van Elizabeth onder de Schotten. Morgen zal de Queen Schotland definitief verlaten. Per vliegtuig wordt haar lichaam verplaatst naar Londen, waar de laatste voorbereidingen voor haar uitvaart op 19 september in volle gang zijn. Dan zullen de Schotten voorgoed afscheid nemen van hun Queen of Scots.||https://nos.nl/collectie/13912/artikel/2444284-voor-de-schotten-blijft-elizabeth-voor-altijd-hun-queen-of-scots
2022-09-12||Nieuw onderzoek: bladgoud van Gouden Koets kwam uit Suriname|| Waar komt het bladgoud vandaan waarmee de Gouden Koets is overdekt? Die vraag hield de conservator van het Amsterdam Museum lang bezig, en nu is er een antwoord: waarschijnlijk kwam het uit een goudmijn in Suriname. Dat blijkt uit onderzoek van het museum in samenwerking met de Vrije Universiteit Amsterdam, NICAS en het Naturalis Biodiversity Centre. De koets dateert uit 1898. Het was een geschenk aan koningin Wilhelmina van de bevolking van Amsterdam. De makers vonden dat de staatsiewagen het hele toenmalige Koninkrijk der Nederlanden moest belichamen. Zo zat er vlas in uit Zeeland, leer uit Brabant, hout van Java en ivoor uit Sumatra. Maar waar het bladgoud precies vandaan kwam, was tot nog toe niet bekend. Waarschijnlijk niet uit toenmalig Nederlands-Indië, want in een brochure uit 1898 werd expliciet gemeld dat het niet was gelukt om het goud voor het rijtuig uit Celebes te halen. Er werd wel gedacht aan Suriname, maar daarvoor was geen bewijs. De fabriek die betrokken was bij de vergulding was afgebrand, en daarmee ook de mogelijke aankoopbewijzen van het bladgoud, vertelt conservator Annemarie de Wildt van het Amsterdam Museum. In dat museum was de koets tot februari dit jaar te zien. "Toen dacht ik: kunnen we er niet op een natuurwetenschappelijke manier naar kijken?" De Wildt zocht contact met de Vrije Universiteit Amsterdam en er werd een onderzoek in gang gezet. Omdat Nederlands-Indië onwaarschijnlijk was, besloten de onderzoekers monsters van het bladgoud van de Gouden Koets te vergelijken met goud uit de voormalige kolonie Suriname en uit Zuid-Afrika, eveneens een land met goudmijnen waarmee Nederland historische banden had. Maar makkelijk was het niet, legt hoogleraar Petrologie Gareth Davies uit. Om het goud te kunnen matchen, keken de onderzoekers naar een soort 'vingerafdruk' van het goud: loodisotopen die worden gevormd door het radioactieve verval van de elementen uranium en thorium. Alleen bleek het bladgoud op de koets 'vervuild': het bleek deeltjes lood van meer dan een eeuw luchtvervuiling te bevatten, bijvoorbeeld uit benzine. Ook was er loodhoudende verf en lijm gebruikt op delen van het koninklijke karos. Wat het nog lastiger maakte was de fijnheid van het bladgoud, dat 100 keer dunner is dan een haar. Het kostte vier maanden om een geschikt monster te isoleren: Toen dat was gelukt, bleek dat het goud van de Gouden Koets sterk verschilt van de monsters uit Zuid-Afrika en het meest overeenkomt met goud uit een goudmijn aan de Surinamerivier, in de regio Brokopondo. Die ontdekking kan discussie opleveren. De Gouden Koets is al omstreden, vooral vanwege het zijpaneel Hulde der koloniën. Daarop is een witte vrouw op een troon te zien, met daaromheen mensen met een donkere huidskleur die voor haar buigen en geschenken aan haar voeten leggen: Vanwege de discussie besloot koning Willem-Alexander in januari dit jaar de Gouden Koets ook na de restauratie van het rijtuig voorlopig niet meer te gebruiken. De Wildt is door de tentoonstelling in haar museum vertrouwd met de uiteenlopende sentimenten rond de koets. "Er zijn mensen die zeggen: smelt het goud van de koets maar om en stuur het terug naar Suriname, maar dan kom je in de discussie over het slavernijverleden en herstelbetalingen die ook in andere landen bestaat." Veel zou dat overigens niet opleveren: het bladgoud is zo dun, dat voor een vierkante meter koets maar 1 gram goud nodig was. Teruggave zou dus vooral symbolisch zijn, denkt de museumconservator. "Nu we dit weten, ben ik vooral nieuwsgierig wat de nieuwe informatie gaat oproepen. Het past in het grote debat: hoe gaat Nederland om met het koloniale verleden?" Dat de onthulling komt op het moment dat premier Rutte aan een werkbezoek aan Suriname begint is toeval, zegt De Wildt. De bekendmaking was gepland rond Prinsjesdag. "Het is de eerste keer dat de Gouden Koets officieel niet wordt ingezet. Dat leek een goed moment om dit stukje van de puzzel te presenteren."||https://nos.nl/artikel/2444283-nieuw-onderzoek-bladgoud-van-gouden-koets-kwam-uit-suriname
2022-09-12||Dode en tientallen gewonden bij vuurwerkongeluk tijdens stadsfeest Mexico|| In de Mexicaanse stad Santiago Tianguistenco is een dode gevallen bij een ongeluk met vuurwerk tijdens een klein festival. Veertig anderen raakten gewond toen een stuk vuurwerk ontplofte. Zeker vijf van hen zijn er volgens de lokale autoriteiten ernstig aan toe. Volgens persbureau AP gaat het mogelijk om een zogeheten 'torito', een frame in de vorm van een stier met vuurwerk erop. Die zou per ongeluk ander vuurwerk hebben aangestoken, wat tot de krachtige explosie leidde. Op deze video, die op sociale media wordt gedeeld, is het moment van de ontploffing te zien (en horen): De torito is in Mexico erg populair. In Tultepec, dat net als Santiago Tianguistenco vlak bij Mexico-Stad ligt, is ieder jaar een vuurwerkfestival waarvan een 'torito-parade' het belangrijkste onderdeel vormt. In Santiago Tianguistenco waren veel mensen op de been voor een jaarlijks feest ter ere van de patroonheilige van de stad. De plaats ligt op enkele tientallen kilometers ten zuidwesten van Mexico-Stad.||https://nos.nl/artikel/2444282-dode-en-tientallen-gewonden-bij-vuurwerkongeluk-tijdens-stadsfeest-mexico
2022-09-12||ME maakt einde aan illegaal feest onder spoorbrug langs A2|| De politie heeft zondagavond een einde gemaakt aan een illegaal feest onder een spoorbrug langs de A2 bij het Gelderse dorp Waardenburg. Zo'n honderd mensen waren daar al vanaf zondagochtend aan het feesten. De politie gaf hen rond 18.00 uur de opdracht het feest te beëindigen, maar daar werd geen gehoor aan gegeven. Daarop rukte de politie rond 21.00 uur uit met onder meer vier bussen van de mobiele eenheid (ME) en politiehonden. Een helikopter cirkelde boven de brug om het gebied te verlichten. Ook de brandweer werd ingezet. De feestgangers verlieten uiteindelijk daarop het terrein en zijn gecontroleerd door de aanwezige ME'ers. Niemand is aangehouden, wel zijn meerdere voertuigen en geluidsapparatuur in beslag genomen.||https://nos.nl/artikel/2444281-me-maakt-einde-aan-illegaal-feest-onder-spoorbrug-langs-a2
2022-09-12||Nek-aan-nekrace bij Zweedse verkiezingen, uitslag mogelijk woensdag|| In Zweden zijn het centrumlinkse blok van premier Andersson en de rechtse oppositiepartijen verwikkeld in een nek-aan-nekrace na de parlementsverkiezingen van zondag. In de eerste exitpoll leek het linkse blok er nipt met de winst vandoor te gaan, maar met bijna 95 procent van de stemmen geteld hebben de rechtse partijen nu een lichte voorsprong. Mogelijk laat de definitieve uitslag nog dagen op zich wachten. De Zweedse kiesraad zegt tegen het Zweedse persbureau TT dat de verkiezingsuitslag op zijn vroegst woensdag beschikbaar is. Ook premier Andersson verwacht de definitieve uitslag voorlopig nog niet. De sociaaldemocratische minister-president noemt de verkiezingsstrijd too close to call. Haar tegenstrever Ulf Kristersson, de premierskandidaat van het rechtse blok, zegt dat hij de uitslag pas woensdag verwacht. Hoewel de definitieve zetelverdeling dus nog niet bekend is, is al wel duidelijk dat de sociaaldemocratische SAP van premier Andersson de grootste partij van Zweden blijft. Maar de rechts-populistische Zweden Democraten boeken de grootste winst. De anti-immigratiepartij van Jimmie Akesson haalt vooralsnog bijna 21 procent van de stemmen binnen en wordt daarmee de op een na grootste partij van het parlement. "Op dit moment lijkt het erop dat er een machtsverschuiving gaat plaatsvinden", zei Akesson toen bekend werd dat het rechtse blok aan kop ging. "En als er een machtswissel komt, is het onze ambitie om onderdeel te zijn van een nieuwe regering." De tussenstand werd door Akessons aanhang met gejubel ontvangen: De populariteit van de Zweden Democraten heeft te maken met het thema dat deze verkiezingen heeft gedomineerd: bendegeweld. De afgelopen jaren kreeg bijna iedere Zweedse stad te maken met wilde schietpartijen tussen rivaliserende groepen, met daarin vooral jongeren met een migratieachtergrond. Rechtse partijen pleiten voor een strenger immigratiebeleid en hogere straffen voor raddraaiers, waar de sociaaldemocratische regering van Andersson onlangs al met een voor linkse begrippen vergaand actieplan kwam om het bendegeweld tegen te gaan. Het geweld in de steden was een van de belangrijkste onderwerpen in de campagne, hoewel daarin ook de stijgende energieprijzen en inflatie een grote rol speelden.||https://nos.nl/artikel/2444278-nek-aan-nekrace-bij-zweedse-verkiezingen-uitslag-mogelijk-woensdag
