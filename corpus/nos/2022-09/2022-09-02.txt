2022-09-02||Burgemeester Halsema wil geldautomaten uit Amsterdam weren na reeks plofkraken|| Burgemeester Halsema van Amsterdam wil de bevoegdheid om geldautomaten op risicovolle plekken in de stad te weren. Dat heeft ze gezegd in een tv-programma van de lokale tv-zender AT5. Aanleiding zijn meerdere plofkraken die de afgelopen zomerperiode in de stad plaatsvonden. "Het is ernstig, ik maak mij daar zorgen over." In juli en augustus waren er tien explosies en plofkraken in Amsterdam. Er raakte niemand gewond, maar door de knallen werden meerdere deuren, ramen en geldautomaten opgeblazen. Panden werden door de knallen flink beschadigd, meldt NH Nieuws. Het was het afgelopen jaar juist weer wat stiller rond plofkraken op geldautomaten, constateerde ook Halsema in het programma Het Gesprek met de Burgemeester. "Maar nu is het plotseling terug. Het is ernstig, ik maak mij daar zorgen over. Het is allang bekend dat het nauwelijks buit oplevert. Het is een vorm van geweld die volstrekt zinloos is, maar voor de bewoners die eromheen wonen wel heel onprettig is." Volgens Halsema is de gemeente al een tijdje bezig om de geldautomaten uit de gevels te verwijderen. Wettelijk gezien mag een gemeente dit niet zomaar doen. Op dit moment kan de gemeente banken ook niet dwingen geldautomaten te verwijderen, maar de burgemeester wil die bevoegdheid wel. "Nu moeten bewoners het zelf gaan aankaarten om het weg te krijgen. Tot ik de bevoegdheid heb, houd je plekken die risicovol zijn. Daar zijn de bewoners zich ook goed van bewust", zegt Halsema. De stad voert hierover op ambtelijk niveau gesprekken met het kabinet. "Het vraagt om een wetswijziging", aldus Halsema. "Deze zomer is voor ons reden om het opnieuw aan te kaarten bij het kabinet." Halsema is van mening dat banken ook een verantwoordelijkheid hebben. "We hebben de afgelopen jaren daarover ook met de bekende Nederlandse banken gesprekken gevoerd. De gevelautomaten zijn ook minder geworden", zegt ze. "Maar er ligt een grote verantwoordelijkheid ten opzichte van de risico's voor de omgeving." Ze benadrukt dat de banken niet schuldig zijn, maar de daders.||https://nos.nl/artikel/2443067-burgemeester-halsema-wil-geldautomaten-uit-amsterdam-weren-na-reeks-plofkraken
2022-09-02||Gevluchte president Rajapaksa terug in Sri Lanka|| De gevluchte voormalige president Gotabaya Rajapaksa is teruggekeerd in Sri Lanka. Parlementsleden van zijn partij verwelkomden hem op op de luchthaven van Colombo. Hij vertrok daarna in een zwaar bewaakt colonne. Volgens Sri Lankaanse media heeft de regering een huis voor hem gevonden in het centrum van de hoofdstad. Een woordvoerder van het ministerie van Defensie zei tegen de BBC dat hij beveiligd zal worden, omdat hij president is geweest. Rajapaksa acht de situatie nu blijkbaar veilig genoeg om terug te keren. Van de Sri Lankaanse justitie heeft hij niets te vrezen, er ligt geen aanhoudingsbevel tegen hem. In het verleden zijn wel onderzoeken tegen hem begonnen, maar die waren al opgeschort. Rajapaksa sloeg op 13 juli op de vlucht, nadat duizenden mensen zijn ambtswoning en andere regeringsgebouwen hadden bestormd en zijn aftreden hadden geëist. Ze hielden hem en zijn regering verantwoordelijk voor de diepe economische en politieke crisis in hun land. Vier dagen later vertrokken hij en zijn vrouw 's nachts met een militair vliegtuig naar de Maldiven. Een dag later reisden ze door naar Singapore. Van daaruit diende hij per brief zijn ontslag in. Uiteindelijk belandde het stel in Thailand. In 2019 koos een grote meerderheid hem tot president, maar van de belofte dat hij de economie zou verbeteren is niets terechtgekomen. Integendeel, door een reeks blunders en de coronapandemie ging het alleen maar verder bergafwaarts met het land. Na een devaluatie van de nationale munt ontstonden tekorten aan brandstof en voedsel. ||https://nos.nl/artikel/2443060-gevluchte-president-rajapaksa-terug-in-sri-lanka
2022-09-02||Justitie VS maakt meer details bekend over geheime documenten Trump|| Er is meer bekendgemaakt over de Amerikaanse overheidsdocumenten die begin vorige maand werden gevonden in de villa van voormalig president Trump in Florida. Het ministerie van Justitie heeft een lijst gepubliceerd waarin te zien is dat zeer geheime documenten bewaard werden in dozen met kleding, krantenknipsels en tijdschriften. Tot nu toe was nog niet duidelijk wat er tijdens de huiszoeking in het buitenverblijf Mar-a-Lago was gevonden. Uit de gepubliceerde lijst blijkt nu dat het om 33 dozen en containers met overheidsdocumenten gaat. In die dozen zaten uiterst geheime documenten en meerdere lege mappen waarop stond dat de inhoud ervan (top)geheim was. Verder zijn er meer dan 10.000 overheidsdocumenten gevonden die niet geheim waren. Wat er in de documenten staat wordt niet beschreven, maar wel hoeveel het er zijn en hoe ze werden bewaard. In de openbaar gemaakte inventaris staat ook hoe geheim de gevonden documenten waren. Het gaat om 18 documenten die 'uiterst geheim' zijn, 54 documenten die het label 'geheim' hebben en 31 vertrouwelijke stukken. In de uiterst geheime documenten staan de grootste staatsgeheimen van de VS. 48 mappen waarop stond dat de inhoud (top)geheim was, zijn leeg teruggevonden. 42 andere mappen die zijn gevonden hadden eigenlijk direct na het lezen terug gemoeten naar de secretaris van de presidentiële staf of een militaire assistent, maar dat is dus niet gebeurd, blijkt uit de lijst. Het gaat in dit geval om documenten die een president voor een briefing krijgt, maar waarvoor een personeelslid van het Witte Huis de verantwoordelijkheid draagt. Mappen met (top)geheime inhoud die leeg teruggevonden werden, zijn speciaal bedoeld om de informatie die erin zit te verhullen. Ze worden vaak opnieuw gebruikt voor andere documenten, zeggen bronnen tegen CNN. De inlichtingendiensten zijn daarom bang dat het lastig wordt om te achterhalen of er documenten in de mappen zaten, en zo ja, welke. Daarnaast kan de inhoud ook in een andere doos zijn beland. Het Nationaal Archief van de VS, dat begin dit jaar al vijftien dozen met meegenomen dossiers terugkreeg, zei dat de documenten in sommige gevallen vermengd waren met andere spullen of 'onverpakt'. Het ministerie van Justitie is vanwege de vondst van de documenten een strafrechtelijk onderzoek begonnen tegen Trump. Zijn villa is geen veilige ruimte voor gevoelige staatsgeheimen en daarmee heeft hij mogelijk de wet overtreden. Daarnaast zou Trump geprobeerd hebben om het onderzoek te dwarsbomen. De inlichtingendiensten proberen nu in kaart te brengen of er schade is veroorzaakt door de manier waarop Trump de documenten bewaarde. Persbureau AP heeft de advocaten van Trump om commentaar gevraagd, maar die hebben daar tot nu toe niet op gereageerd. Na de inval in Trumps huis waren veel Republikeinen woedend. Ook partijgenoten en politici die de laatste tijd voorzichtig afstand namen van zijn vorm van politiek bedrijven, namen het voor hem op. Trump zelf blijft spreken van een heksenjacht en een politieke aanval door de Democraten.||https://nos.nl/artikel/2443059-justitie-vs-maakt-meer-details-bekend-over-geheime-documenten-trump
2022-09-02||'Na kortsluiting Flevoland ging er van alles mis'|| Enorme schade aan het spoor, het treinverkeer stilgelegd, afgesloten wegen, rokende hoogspanningslijnen en dan is er ook nog schade bij particulieren: verontrustende taferelen in Flevoland vandaag. De gevolgen van deze grote stroomstoring zijn uniek en zoiets zou door alle beveiligingssystemen bijna niet moeten kunnen, zegt Han Slootweg, hoogleraar electrical engineering aan de TU Eindhoven. Alles in hoogspanningsstations waar stroom doorheen gaat is goed geïsoleerd. Hoogspanningslijnen en andere elektrische componenten zijn geïsoleerd met kunststof en porselein. Toch kan het voorkomen dat een onderdeel dat onder spanning staat, in contact komt met de aarde. Dan ontstaat er een kortsluiting. Bij een kortsluiting kan de stroomsterkte oplopen tot wel vijf tot tien keer de normale waarde, legt Slootweg uit, en de warmte in de kabels kan dan van minder dan 100 graden tot een veelvoud daarvan gaan. "En dan beginnen ze te roken. Dat is wat we vandaag in Flevoland hebben gezien." Alleen zou dat helemaal niet mogen gebeuren. "Er wordt voortdurend aan het stroomnet gewerkt en 99 van de 100 keer gaat het goed", zegt Slootweg. "Er komt ook wel vaker kortsluiting voor, maar net als thuis de aardlekschakelaar alles uitschakelt bij kortsluiting, gebeurt dat op grotere schaal ook in zo'n hoogspanningsstation, en dat gaat binnen tienden van seconden." Dat lijkt deze keer niet te zijn gebeurd, en een tweede back-upsysteem dat vervolgens onmiddellijk in actie had moeten komen, liet het ook afweten. En dat is wel uitzonderlijk, volgens de specialist van de TU/e. Op een video is te zien dat de draden snel heet worden en doorzakken: Op hoogspanningsnet.com, een website van geïnteresseerden in het stroomnet, wordt eveneens geconstateerd dat een vermogensschakelaar die binnen 0,040 seconden had moeten ingrijpen, waarschijnlijk niet heeft gewerkt. Mogelijk is de kortsluiting zelfs helemaal niet opgemerkt door het beveiligingssysteem. Er wordt op de stroomsite gespeculeerd over een probleem op dezelfde hoogspanningslijn vorig jaar, toen een valwind vier elektriciteitsmasten omver blies. Bij het aansluiten van een tijdelijke noodlijn zou iets gebeurd kunnen zijn met de instellingen, maar het is maar de vraag of dat er echt iets mee te maken heeft. Slootweg benadrukt dat het nog te vroeg is om er iets over te zeggen. "Onderzoek zal moeten uitwijzen hoe dit zo mis heeft kunnen gaan." Netbeheerder Tennet wist de stroom uiteindelijk wel af te schakelen, maar niet voordat stroomleidingen omlaag begonnen te hangen en er meerdere branden ontstonden. Het had nog erger kunnen zijn als de stroomkabels echt waren doorgebrand. "Dat zou uiteindelijk wel zijn gebeurd", verzekert Slootweg. "De draden bestaan uit staal en aluminium, en aluminium heeft een smeltpunt van 700 graden. Daar is het onder gebleven." De schade is wel zo groot dat het een tijd en behoorlijk wat geld gaat kosten om te repareren, verwacht hij. Ook de infrastructuur van de spoorwegen is geraakt, en volgens ProRail is de schade aanzienlijk. "Het ligt eraan hoe zwaar de kabels beschadigd zijn, maar de kans is groot dat ze moeten worden vervangen. Ook langs het spoor kan van alles kapot zijn gegaan."||https://nos.nl/artikel/2443055-na-kortsluiting-flevoland-ging-er-van-alles-mis
2022-09-02||Nederlandse bedrijven verwachten productievermindering door dure energie|| Aluminiumfabriek Aldel en zinkbedrijf Nyrstar stoppen met hun productie, bij kunstmestfabriek Yara wordt er van dag tot dag gekeken: steeds meer bedrijven schalen hun productie af door de torenhoge gasprijzen. Andere grote energieverbruikers vrezen voor de komende maanden. De bedrijven pleiten voor meer staatssteun. Volgens hen maakt het kabinet vergeleken met andere EU-landen weinig gebruik van mogelijkheden daarvoor. Maar het ziet er niet naar uit dat die extra steun er komt. "Wij betalen het tienvoudige voor gas vergeleken met eerder," zegt Bert Jan Bruning, directeur van zoutproducent Nedmag. Op 1 januari eindigt hun energiecontract en het bedrijf verwacht dan meer gas op de markt te gaan inkopen, waar de prijzen inmiddels nog hoger zijn. Bruning zegt meerdere bedrijven te kennen met hetzelfde probleem. Herkenbaar, vindt Chris Guth, marktanalist bij energieproducent Engie. "Zakelijke leveringscontracten gaan doorgaans per kalenderjaar, waardoor bedrijven rond de jaarwisseling het effect van de forse stijgingen gaan zien." Zodra energie nog duurder wordt, verwacht directeur van de branchevereniging voor grootverbruikers VEMW Hans Grünfeld "op grote schaal productievermindering." Om dat te voorkomen is voor bedrijven de belangrijkste vraag of ze de hogere energieprijs kunnen doorberekenen aan hun klanten, denkt Grünfeld. De Nederlandse industrie rekende in juli al 28 procent hogere prijzen dan een jaar eerder. Maar dat is niet in alle gevallen even makkelijk, legt Grünfeld uit. Ook is het de vraag hoe lang de afnemer de hogere kosten kan dragen. Daarom zit er soms niks anders op dan afschalen. Bruning van Nedmag schetst de gevolgen die afschalen kan hebben: "Wij maken bijvoorbeeld zouten en producten voor de waterzuivering en magnesium voor de voedingsindustrie. Wij leveren stoffen die andere bedrijven weer nodig hebben. Dat geldt voor andere industrieën net zo goed. Hele productieketens kunnen stilvallen als er een onderdeel mist." Dat beaamt Sekhar Lahiri, directeur van Metaal Nederland: "Metaal zit in heel veel producten. Als wij stoppen met produceren, moeten we metaal importeren, en dat kost meer geld." Maar wat de uiteindelijke economische impact is, is volgens econoom Lize Nauta van de Rabobank lastig in te schatten: "Er komt inderdaad minder aanbod, dus dat kan de prijs opduwen. Maar er kunnen ook buitenlandse alternatieven gevonden worden. Dat kan door transportkosten duurder zijn, maar het kan ook met goedkopere energie zijn gemaakt." Als Nederland bedrijven als Nyrstar wil houden is staatssteun nodig, zegt Lahiri. Daar staat hij niet alleen in. Ook vertegenwoordigers van brancheverenigingen Glastuinbouw NL en de Koninklijke Vereniging van Nederlandse Papier- en Kartonfabrieken geven aan meer hulp nodig te hebben, ook bij verduurzaming. Maar die extra hulp komt er voor de grootverbruikers vooralsnog niet, zegt minister Adriaansens van Economische Zaken en Klimaat (EZK). Ze vindt het stilleggen van Aldel "vreselijk" en "een zorgelijke ontwikkeling", maar legt de verantwoordelijkheid bij de bedrijven zelf. Volgens haar maakt dit duidelijk dat er vaart moet worden gezet achter verduurzaming. "Belastingbetalers hebben met corona heel veel steun gegeven. Dit gaat om zoveel geld, we kijken nu met het kabinet waar de zwaarste last ligt." Als andere landen de industrie wel steunen, spreekt het kabinet die daar binnen de Europese Unie op aan. "We houden een gelijk speelveld goed in de gaten." Volgens Frans Rooijers, directeur van energieonderzoeksbureau CE Delft, is het niet per definitie slecht als sommige industrieën uit Nederland zouden verdwijnen door gebrek aan steun: "De energieprijzen worden nooit meer zo laag als vroeger. We moeten nadenken welke industrieën we op de lange termijn willen houden in Nederland." Hij wijst erop dat bijvoorbeeld de locatie van aluminiumproductie altijd op plekken was waar energie goedkoop was. "Dat was in Nederland het geval, met aardgas, maar dat zijn we niet meer. We moeten op Europees niveau goed kijken welke industrieën we willen houden en waar we dat het goedkoopst kunnen produceren. Zomaar geld ertegenaan gooien heeft geen zin."||https://nos.nl/artikel/2443054-nederlandse-bedrijven-verwachten-productievermindering-door-dure-energie
2022-09-02||Twee vrouwen en twee kinderen omgekomen bij ongeluk Oud Gastel|| Bij een aanrijding in Oud Gastel (Noord-Brabant) zijn vier mensen verongelukt na een botsing tussen twee auto's. De slachtoffers zijn een moeder van 39, haar zoon (8) en dochter (10). Ook een andere vrouw van 42 overleefde het niet. Haar dochter van 9 is gewond naar het ziekenhuis in Rotterdam gebracht. Beide gezinnen kwamen uit Bosschenhoofd. De vaders zijn door de politie op de hoogte gebracht van het drama. De bestuurder van de andere auto, een 27-jarige Roosendaler, is opgepakt. In die wagen, met Duits kenteken, zaten drie jongemannen. De twee anderen zijn meegenomen naar het politiebureau voor verhoor.  Er waren veel hulpdiensten op de plaats van het ongeval aanwezig: Het is nog niet duidelijk waarom een van de chauffeurs is opgepakt of wat er is gebeurd. Het ongeluk gebeurde bij stoplichten op de Blauwhekken, een 50 kilometerweg tussen Roosendaal en Oud Gastel. De weg is afgesloten en blijft de komende uren vanwege het onderzoek dicht. Ook de afritten van de A17 in de nabije omgeving blijven afgesloten.||https://nos.nl/artikel/2443053-twee-vrouwen-en-twee-kinderen-omgekomen-bij-ongeluk-oud-gastel
2022-09-02||Gasverbinding Duitsland met Rusland blijft dicht, onduidelijk hoe veel langer|| De gaspijpleiding Nord Stream 1 gaat anders dan aangekondigd morgen niet weer open. Het Russische staatsbedrijf Gazprom zegt dat er olie lekt bij een compressorstation in Rusland. Hoelang de reparatie gaat duren, is niet bekend. Volgens Gazprom is de lekkage bij een gezamenlijke inspectie met het Duitse bedrijf Siemens Energy aan het licht gekomen. Door de lekkage zou het goed functioneren van het pompstation niet zijn gegarandeerd.  De pijplijn tussen Rusland en Duitsland ging woensdag dicht voor onderhoud. Dat zou drie dagen duren, morgen zou de verbinding weer in gebruik worden genomen. De levering zou dan net als voor woensdag 20 procent bedragen van de maximale capaciteit. De Duitse autoriteiten vroegen zich af of dat onderhoud wel nodig is. Technisch gezien is er volgens de toezichthouder geen reden voor. Maar Gazprom kan volgens de contracten de levering alleen helemaal stopzetten als er noodzakelijk onderhoud wordt gepleegd. In juli was er ook al een tijdelijke stop vanwege onderhoud. Gevreesd werd dat Rusland de gasleveringen niet zou hervatten, maar dat gebeurde toen wel. De Duitse gasopslagen zijn inmiddels voor 83 procent gevuld. Het doel was om voor 1 oktober op 85 procent te zitten. De Nederlandse opslagen moeten op 1 november voor 80 procent zijn gevuld. Half augustus lag de vulgraad op zo'n 70 procent.||https://nos.nl/artikel/2443050-gasverbinding-duitsland-met-rusland-blijft-dicht-onduidelijk-hoe-veel-langer
2022-09-02||Haarlem wil geen vleesreclames meer in de openbare ruimte|| De gemeente Haarlem gaat reclames voor vlees in de openbare ruimte verbieden vanwege de impact van het product op het klimaat. Dat bevestigt GroenLinks-raadslid Ziggy Klazes na berichtgeving van dagblad Trouw. Vanaf 2024 zullen er naar verwachting geen reclames voor vleesproducten meer te zien zijn. Om welke reclames het precies gaat, en of het verbod bijvoorbeeld ook gevolgen heeft voor reclames voor biologisch vlees, is onduidelijk. Haarlem is zover bekend de eerste stad ter wereld die deze beslissing heeft genomen. Het verbod is een gevolg van een motie van GroenLinks, die eind 2021 al werd aangenomen in de gemeenteraad. Waar Amsterdam, Leiden en Den Haag al hebben besloten om reclames voor vliegreizen, benzineauto's en de fossiele industrie te weren, stelde GroenLinks-raadslid Klazes in de motie voor hier ook nog vleesreclames aan toe te voegen. In augustus verscheen een zogenoemde 'afdoening' van de motie in de raadsnotulen, waardoor de motie aandacht kreeg. "Vandaar nu de belangstelling voor het verbod. Het college heeft eigenlijk in augustus gezegd: we gaan hiermee aan de slag. En dat vind ik super, want het is heel belangrijk dat dit gebeurt", zegt Klazes. "Eerder hebben we als gemeente Haarlem via een motie de klimaatcrisis uitgeroepen, en toen dacht ik: naast bijvoorbeeld vliegreizen vind ik de veehouderij en bio-industrie net zo schadelijk. Laten we dat in een keer meenemen." De gemeente heeft afgelopen maanden met de drie reclame-exploitanten van bushokjes, zuilen en schermen in de openbare ruimte gesproken en afgesproken dat wanneer hun huidige contracten aflopen, reclames voor producten uit de bio-industrie niet langer zullen worden toegestaan. Het gaat hierbij om 2024, 2025 en 2031. Welke reclames precies niet meer te zien zijn, blijft dus nog onduidelijk. Over een jaar wordt de motie in nieuwe contracten met reclame-exploitanten verwerkt. Volgens Klazes staat niets het verbod meer in de weg, maar hoogleraar bestuursrecht Herman Bröring plaatst daar in Trouw kanttekeningen bij. Volgens hem kan je het verbod zien als een inbreuk op de vrijheid van meningsuiting. "Tegelijkertijd zijn sommige inbreuken wel toegestaan", zegt hij tegen de krant. Als supermarktketens Ahold of Jumbo de gemeente Haarlem zouden aanklagen, zou dat volgens hem een interessante rechtszaak opleveren.||https://nos.nl/artikel/2443046-haarlem-wil-geen-vleesreclames-meer-in-de-openbare-ruimte
2022-09-02||Voor het eerst in Brabant boerenbedrijf uitgekocht in strijd tegen stikstof|| De provincie Noord-Brabant en gemeente Oisterwijk kopen een varkenshouderij in Heukelom uit voor een bedrag van 2,5 miljoen euro. Dat moet leiden tot een verlaging van de uitstoot van stikstof bij nabijgelegen natuurgebieden. Het varkensbedrijf is volgens de gemeente het eerste boerenbedrijf in de provincie dat met een zogeheten piekbelastersregeling wordt uitgekocht. De varkenshouderij ligt in de buurt van een gevoelig Natura 2000-gebied en stoot te veel stikstof uit. Het bedrijf kwam daarom in aanmerking voor de piekbelastersregeling. Dat is een regeling van het Rijk die door de provincie wordt uitgevoerd om de uitstoot van stikstof bij Natura 2000-gebieden te verminderen. Broers Sander en Niels de Rooij, de eigenaren van de varkenshouderij, krijgen voor hun bedrijf 1,6 miljoen euro van de gemeente Oisterwijk. De rest wordt door de provincie betaald. Het bedrijf moet binnen een jaar gestopt zijn. Van het bedrag dat de eigenaren hebben ontvangen moeten ze wel de sloop van hun stallen betalen. Hun huizen mogen op het perceel blijven staan. "Het is een lastige dag, want we beëindigen het bedrijf dat we van onze ouders hebben overgenomen", laten ze aan Omroep Brabant weten. De provincie is blij met de uitkoop, want steeds meer boeren haakten af bij de onderhandelingen. De provincie was in gesprek met 30 piekbelasters, daar zijn er nog acht van over. De eerste daarvan heeft nu dus getekend.  Gedeputeerde Ronnes weet het afhaken van de boeren eerder aan een zwabberbeleid in Den Haag als het gaat om de verschillende uitkoopregelingen. "De minister heeft haar huiswerk niet gedaan, omdat nog niet alle regelingen en regels duidelijk zijn. Daardoor is het voor boeren heel lastig om keuzes voor de toekomst te maken." Ook het bekende stikstofkaartje van minister Van der Wal zat de Brabantse onderhandelingen volgens Ronnes in de weg. "Als je steeds de regels aanpast en met nieuwe regelingen komt, leunt uiteindelijk iedereen achterover en wacht wel weer op een nieuwe regeling", zegt hij tegen Omroep Brabant. Volgens de gedeputeerde is er bij de boeren veel interesse voor andere regelingen die eraan komen. "Ik wil de minister dus echt oproepen om haast te maken." Het boerenbedrijf stoot niet alleen veel stikstof uit, maar veroorzaakt volgens de gemeente Oisterwijk ook veel stankoverlast voor omwonenden. "Het bedrijf zorgt voor geuroverlast voor zo'n 1100 woningen in de omgeving. Het valt binnen de top 20 van geuroverlast gevende bedrijven van Noord-Brabant. Omwonenden, college en raad hebben al jaren de wens om het varkensbedrijf op die locatie te saneren", aldus de gemeente. Het uitkopen is volgens wethouder Logister een win-winsituatie. "Er daalt minder stikstof neer op de natuurgebieden en er is minder stankoverlast voor omwonenden in Heukelom en Oisterwijk", legt hij uit. "Hiermee gaat een langgekoesterde wens in vervulling." In ruil voor 2,5 miljoen euro moeten de broers De Rooij stoppen met hun bedrijf en mogen ze ook niet ergens anders een nieuw bedrijf beginnen. Landelijk is er discussie over het beroepsverbod dat boeren krijgen opgelegd als ze worden uitgekocht.||https://nos.nl/collectie/13901/artikel/2443044-voor-het-eerst-in-brabant-boerenbedrijf-uitgekocht-in-strijd-tegen-stikstof
2022-09-02||Gasterra legt verantwoordelijkheid voor hoge gaswinning bij ministerie|| Het ministerie van Economische Zaken was volledig op de hoogte van de opvallend hoge gasproductie in 2013 die volgde op de dringende waarschuwing om juist minder gas te winnen. Dat bleek vandaag tijdens de parlementaire enquête gaswinning. Meerdere keren heeft Gasterra in dat jaar het ministerie gewezen op de hoge productiecijfers, maar het ministerie antwoordde dat dat geen probleem was. Volgens oud-topman Gertjan Lankhorst van Gasterra heeft een collega van hem aan de bel getrokken over de hoge productie, maar "hij kwam terug met het verhaal dat dat inderdaad de bedoeling was." Dit was in mei 2013, toen intern steeds duidelijker werd dat de hoeveelheid gewonnen gas zou uitkomen op meer dan 53 miljard kuub. Voor een deel was dat het gevolg van het koude weer in dat voorjaar, waardoor er meer gas nodig was. Anton Broenink, Chief Operations Officer van Gasterra, zei tijdens zijn verhoor dat het toch mogelijk was geweest om snel minder aardgas te winnen. In werkelijkheid ging de aardgaswinning in 2013 fors omhoog, terwijl in de zomer van 2012 de zwaarste aardbeving tot dan toe was geweest. Het doel van de aandeelhouders van Gasterra, Shell, Exxon en de Nederlandse Staat was altijd "om zoveel mogelijk Gronings gas, voor een zo mooi mogelijke prijs te verkopen", legde Broenink de commissie uit. Volgens de voormalige topman van Gasterra veranderde die opdracht niet na de aardbeving van Huizinge en ook niet na het advies van het Staatstoezicht op de Mijnen om de productie te beperken. Binnen Gasterra vroegen mensen zich geregeld af of het wel verstandig was om zoveel gas te winnen, zei Broenink. Ook gaandeweg 2013 had de gaswinning volgens hem nog beperkt kunnen worden, Maar het was hem duidelijk dat het ministerie dat niet wilde. "Je zag dat die ruimte er niet was." De afdeling van Broenink had in 2012 al uitgerekend dat de hoeveelheid te winnen gas dat jaar teruggebracht had kunnen worden tot 27 miljard kuub. Volgens Lankhorst waren daar wel aanvullende maatregelen voor nodig, maar was het technisch inderdaad mogelijk. Het zou wel een forse impact hebben gehad op de aardgasbaten. Toen bij het ministerie nogmaals werd nagevraagd of de hoge productie echt de bedoeling was, was het antwoord volgens Broenink: "Dit is prima, want dit onderstreept hoe belangrijk Groningen is voor de energievoorziening van Nederland." Ook opmerkelijk in het verhoor van Broenink was dat er volgens hem bewust besloten is om geen gebruik te maken van een technische mogelijkheid om de gaswinning te beperken. Met stikstoffabrieken kan buitenlands gas geschikt worden gemaakt voor huishoudens en bedrijven, waardoor er minder gas in Groningen gewonnen had hoeven worden. Maar uit het businessplan van Gasterra uit 2012, dat de enquêtecommissie tijdens het verhoor toonde, bleek dat er jarenlang geen gebruik van die mogelijkheid is gemaakt. De Tweede Kamer heeft in latere jaren vaak vragen gesteld over waarom die stikstofcapaciteit niet volledig werd benut. Oud-Gasterra-topman Lankhorst betreurt het, zei hij verder, dat het niet is gelukt de afgelopen jaren overeenstemming te bereiken over de versterking van huizen en de schadeafhandeling. Dan hadden we nu nog het potentieel van het Groningse gasveld kunnen benutten, meent Lankhorst.||https://nos.nl/artikel/2443037-gasterra-legt-verantwoordelijkheid-voor-hoge-gaswinning-bij-ministerie
2022-09-02||Waar komt nieuw stikstofonderzoek ineens vandaan?|| Nieuw internationaal onderzoek laat zien dat beschermde natuur stikstofgevoeliger is dan tot nu toe bekend was. Dat heeft gevolgen voor de Nederlandse stikstofnormen. Het leidt tot sceptische reacties bij boeren, want waar komt dat nieuwe internationale onderzoek ineens vandaan? En is het toeval dat het publiek wordt, net nadat de boeren van het kabinet hebben gehoord dat er wordt gezocht naar een andere meetmethode? Om met die laatste vraag te beginnen: ja, het is toeval. Het rapport verschijnt ongeveer eens in de tien jaar. Je zou het kunnen vergelijken met het IPCC-rapport over klimaatverandering. Daarin wordt alle wetenschappelijke kennis van de afgelopen jaren bij elkaar geveegd om een overzicht te bieden van de staat van het klimaat. Dat is ook zo met dit rapport over stikstofgevoeligheid van natuur. De wetenschappers hebben onderzoek gedaan naar verschillende soorten natuur. Die zogeheten 'habitattypen' zijn kleine ecosystemen met unieke kenmerken, waaruit door Europese regels beschermde Natura 2000-gebieden zijn opgebouwd. Die ecosystemen zijn weer opgebouwd uit allerlei soorten planten, oftewel 'vegetatietypen'. Een deel van de onderzochte habitattypen en vegetatietypen komt ook in Nederlandse Natura 2000-gebieden voor. De vorige keer dat het rapport uitkwam was in 2011. Op dat rapport zijn de stikstofnormen die nu in Nederland gelden grotendeels gebaseerd. In juni 2020 en oktober 2021 kwamen de wetenschappers die het schreven bij elkaar om te praten over onderzoek over dit onderwerp dat tussen 2010 en 2021 is gedaan. Uit die onderzoeken kwam naar voren dat in 40 procent van de natuursoorten sneller schade ontstaat dan werd aangenomen. "De afgelopen tien jaar zijn allerlei nieuwe gegevens beschikbaar gekomen," zegt één van de schrijvers van het rapport, de Nederlander Roland Bobbink. Er zijn grofweg twee methodes gebruikt om te meten hoeveel stikstof de natuur aan kan. De beste methode is eigenlijk om een experiment te doen. "Dat is wel heel duur," zegt Bobbink. Op afgelegen plekken waar weinig stikstofneerslag is, worden kleine stukjes natuur bewerkt met stikstof. "Dat onderzoek moet je jaren volhouden om de effecten goed te kunnen bestuderen. Dat onderzoek werd bijvoorbeeld lang gedaan in Schotland, waar ze een installatie hebben die ammoniak verspreidt. Na een aantal jaren kun je dan vergelijken hoe natuur met veel stikstofneerslag ervoor staat ten opzichte van dezelfde natuur zonder extra stikstofneerslag." Op die manier kunnen onderzoekers heel precies zien wat het effect van verschillende hoeveelheden stikstofneerslag op natuur is. "In experimenten sluit je andere factoren uit doordat alle omstandigheden gelijk blijven, behalve de hoeveelheid stikstof die neerkomt op de natuur", zegt Hilde Tomassen, een van de andere wetenschappers die meeschreef aan het rapport. De tweede methode is minder precies, maar ook veel minder duur: zogenoemde gradiëntstudies. Bobbink: "In Zwitserland heb je plekken waar twee kilo stikstof per jaar neervalt en plekken waar veertig kilo neervalt. Die plekken kun je met elkaar vergelijken en dan zie je bij welke hoeveelheid stikstof de natuur verslechtert." Doordat die methode minder precies is, zijn de resultaten van experimenten leidend, zegt Tomassen. Toch hebben de minder nauwkeurige gradiëntstudies een extra voordeel: "Dat je de factor tijd mee kunt nemen". "Bij veel studies moeten na vijf jaar conclusies getrokken worden, terwijl stikstofneerslag opbouwt, waardoor je na tien jaar overbelasting andere conclusies zou verwachten. Dat kun je wel onderzoeken op deze manier." Die gradiëntstudies zijn de laatste jaren veel meer gedaan en hebben de wetenschappers nieuwe inzichten gegeven. Er is alleen gekeken naar onderzoeken binnen Europa, al wordt dit soort onderzoek ook veel in Canada en de Verenigde Staten gedaan. Bobbink: "Dat is heel mooi onderzoek. Op sommige plekken in Canada is helemaal geen stikstofdepositie, dus daar kun je goed de verschillen zien. Maar we hebben dat in principe niet gebruikt, omdat de natuur daar anders is dan hier. We hebben wel gekeken of onze resultaten vergelijkbaar zijn met die uit Canada." Verreweg de meeste experimenten met stikstofneerslag worden op dit moment in China gedaan, zegt Bobbink. "Menskracht is daar vaak goedkoop, dus daar kunnen ze grote experimenten doen. Het is toonaangevend onderzoek, omdat daar ook grote stikstofproblemen zijn." Alleen is ook dat onderzoek moeilijk te vergelijken, vanwege de totaal andere natuur. Het vorige rapport uit 2011 diende als basis om de Nederlandse kritische depositiewaardes (kdw's) vast te stellen. Dat zijn cijfers die de maximale hoeveelheid stikstofneerslag aangeven die natuur aan kan. De kdw is opgenomen in de stikstofwet en daardoor verbonden met de stikstofdoelen van het kabinet. In 2030 moet 74 procent van de stikstofgevoelige natuur onder de kdw zitten, waardoor die natuur kan herstellen. Wat het nieuwe onderzoek betekent voor de Nederlandse kdw's wordt de komende maanden uitgezocht door wetenschappers, laat stikstofminister Van der Wal in een reactie aan de NOS weten. De NOS heeft berekend dat de stikstofnormen op basis van het nieuwe onderzoek strenger worden in 25 tot 30 procent van de stikstofgevoelige beschermde natuur, wat bevestigd wordt door wetenschappers. Veel boerenorganisaties hebben er moeite mee dat de kdw in de stikstofwet is opgenomen. Ze vinden de stikstofnormen te streng en hopen dat het kabinet met een alternatief komt. Het kabinet gaat opnieuw uitzoeken of er een alternatief is voor de kdw. Het vorige kabinet vond na een zelfde zoektocht geen goed alternatief.||https://nos.nl/collectie/13901/artikel/2443026-waar-komt-nieuw-stikstofonderzoek-ineens-vandaan
2022-09-02||Frankrijk verwacht geen energietekort: alle kerncentrales gaan weer draaien|| Frankrijk voorziet geen problemen met de energievoorziening deze winter. De kerncentrales gaan weer volop draaien en er is genoeg gas. Wel moeten de Fransen burgers, bedrijven en overheden hun energieverbruik met tien procent terugdringen. Dat is bekendgemaakt na ingelast overleg over de energiecrisis, tussen president Macron en zijn meest betrokken ministers. "Onze uitgangspositie voor de winter is zo goed als maar zijn kan", zei minister Agnès Pannier-Runacher (Klimaatransitie) na het overleg. Ze zei dat alle Franse kerncentrales weer op volle toeren gaan draaien. Dat is belangrijk, want de centrales leveren samen zo'n 40 procent van alle energie die verbruikt wordt in het land. Op dit moment liggen nog 32 van de 56 reactoren stil vanwege onderhoud. Bij een deel van die reactoren zijn corrosieproblemen geconstateerd die leiden tot piepkleine scheurtjes in leidingen. Het Franse energiebedrijf EDF had daarom aangekondigd dat de energieproductie deze winter lager zou uitvallen. Vorige week zei EDF nog dat vijf reactoren zelfs enkele weken langer dan gepland gesloten moesten blijven. De afgelopen week heeft de regering de druk op EDF opgevoerd. Dat heeft resultaat opgeleverd, aldus minister Pannier-Runacher. EDF heeft beloofd dat alle kerncentrales deze winter weer voor 100 procent actief zijn. De minister kwam ook met goed nieuws over gas: de Franse gasopslag voor de winter is nu voor 92 procent gevuld. "Daarmee hebben we met twee maanden voorsprong al bijna onze doelstellingen behaald." De verwachting is dat voorraden vóór de winter volledig gevuld zullen zijn. Deze week werd bekend dat het Russische Gazprom z'n gasleveranties aan Frankrijk stil legt. Dat leidde niet paniekreacties, omdat gas maar een klein deel (16 procent ) van de Franse energievoorziening vormt. En dat gas komt vooral uit Noorwegen en, in vloeibare vorm, uit de Verenigde Staten. Minister Pannier-Runacher herhaalde verder dat de Fransen gevraagd wordt energie te besparen. "We gaan bedrijven niet vragen om hun productie te verlagen. Maar wees zuinig, verspil niets, let op de verwarming en op de verlichting." Burgers, bedrijven en overheden moeten volgens haar 10 procent minder gaan verbruiken. "Als we daarin slagen, kunnen we voorkomen dat we dwingende maatregelen moeten nemen." Frankrijk heeft wel al een concept-stappenplan klaar liggen als er komende winter toch stroomtekorten dreigen. In eerste instantie zullen dan grote bedrijven, de grootverbruikers qua energie, op bepaalde tijden worden afgesloten van het elektriciteitsnet. Als vervolgstap kan de spanning op het landelijke elektriciteitsnet worden teruggeschroefd: dan geven lampen in huis bijvoorbeeld minder licht. Pas daarna, alleen in het uiterste geval, wordt de elektriciteit in bepaalde woonwijken een half uur tot twee uur afgesloten. Over een maand wil de Franse regering opnieuw de balans opmaken van de elektriciteits- en gassituatie. Dan worden mogelijk ook concrete maatregelen bekendgemaakt over hoe en waar er energie moet worden bezuinigd.||https://nos.nl/artikel/2443024-frankrijk-verwacht-geen-energietekort-alle-kerncentrales-gaan-weer-draaien
2022-09-02||Europese Commissie-voorzitter wil prijsplafond voor gas uit Rusland|| Als het aan de Europese Commissie ligt, komt er een prijsplafond voor gas via gaspijpleidingen uit Rusland. De tijd daarvoor is aangebroken, zei voorzitter Von der Leyen op bezoek in Duitsland. Von der Leyen zegt dat een limiet op de gasprijs nodig is zodat de Europese Unie zich kan verweren tegen manipulatie door president Poetin. Burgers en bedrijven kunnen volgens Von der Leyen de energierekening niet meer betalen. De prijzen zijn door het dak geschoten sinds Rusland de gasleveranties afknijpt. Daarom zijn volgens Von der Leyen naast het prijsplafond op korte termijn nog twee dingen nodig: zoveel mogelijk besparen op energie, vooral op piekmomenten, en de onverwacht hoge winsten van elektriciteitsproducenten afromen om daarmee mensen met een laag inkomen en kwetsbare bedrijven te helpen. Eerder kondigde Brussel aan dat er "een andere opzet" komt van de energiemarkt, maar dat is volgens Von der Leyen iets voor de langere termijn. Het is nog niet zeker of het prijsplafond er ook echt komt. Volgende week zitten de energieministers van de Europese Unie bij elkaar om een aantal scenario's te bespreken. Premier Rutte staat niet negatief tegenover Von der Leyens voorstel. "We moeten er met een frisse blik naar kijken, omdat de situatie buitengewoon ernstig is." Hij verwees naar het overleg van de ministers volgende week. "Daar liggen verschillende opties op tafel waar taboes snel worden geslecht. Maar tegelijkertijd zijn voorstellen waar we eerst bezorgd over waren niet ineens goed." Of het beter is om een prijsplafond vanuit Europa in te stellen dan alleen vanuit Nederland, weet Rutte niet. "Dat zal per voorstel moeten worden bekeken. Als het prijsplafond betekent dat je tegen Rusland zegt: we betalen voortaan 80 in plaats van 100, moet je wel zeker weten dat de leverantie doorgaat. Als je een nationaal prijsplafond instelt, is het niet zo dat daarmee de kosten ineens weg zijn." Het is volgens Rutte daarom ook de vraag hoe zo'n plafond zal uitpakken. "Nederland heeft eerder ingezet op verlaging van de energiebelasting of het verlagen van de btw. Daarin maken landen verschillende keuzes. Ik denk dat het nu interessant is om in Europa te kijken wat je gezamenlijk kunt doen." Om te voorkomen dat gas nog duurder wordt, legt de Europese Unie gasvoorraden aan om de winter door te komen. Dat gaat boven verwachting goed , zegt Von der Leyen. Het streefdoel voor november, om de reservoirs met 80 procent gevuld te hebben, is nu al gehaald. Gerben Hieminga, econoom energiemarkten bij ING, zei eerder in een gesprek met de NOS dat die voorraden vooral zijn gevuld met vloeibaar gas uit Azië en gas uit Noorwegen. Ook is er met name in de industrie behoorlijk wat gas bespaard. "Die combinatie van factoren heeft ertoe geleid dat het lagere aandeel van Russisch gas is opgevangen en de gasopslagen eigenlijk in hetzelfde tempo als in het verleden konden worden gevuld", zei hij begin augustus. Zou Nederland het zonder Russisch gas redden? NOS op 3 legt het uit:||https://nos.nl/artikel/2443023-europese-commissie-voorzitter-wil-prijsplafond-voor-gas-uit-rusland
2022-09-02||Mysterieuze gevallen van longontsteking in Argentijnse privékliniek|| Gezondheidsautoriteiten in Argentinië doen onderzoek naar meerdere gevallen van longontsteking. Een patiënt en twee medewerkers van een kliniek in de noordelijke stad San Miguel de Tucumán zijn aan de gevolgen overleden, zes medewerkers werden ernstig ziek of hebben bijkomende klachten als koorts, buikpijn en moeite met ademhalen. De klachten worden met zekerheid niet veroorzaakt door corona, griep of het hantavirus. Wat dan wel de oorzaak is, wordt in een laboratorium onderzocht. Een 70-jarige vrouw die in de kliniek geopereerd zou worden, wordt vooralsnog als de bron van de besmetting beschouwd. Volgens het Argentijnse ministerie van Gezondheid behoorde zij en de andere getroffen personen tot een risicogroep: ze rookten of hadden ademhalingsklachten, diabetes, overgewicht of een hoge bloeddruk. Naasten van de vrouw en de andere getroffenen zijn niet besmet geraakt. In alle gevallen kregen de patiënten de symptomen tussen 18 en 26 augustus. Daarna zijn er geen nieuwe besmettingen vastgesteld. Viroloog Marion Koopmans van het Erasmus Medisch Centrum is blij dat er alert wordt gereageerd en dat er uitgebreid onderzoek wordt gedaan naar de oorzaak. Ze noemt het zorgelijk dat ook zorgmedewerkers ziek zijn geworden. "Dat kan betekenen dat het iets besmettelijks is, maar hoeft niet meteen te betekenen dat dat buiten een zorgomgeving ook zo is." Infectiespecialist Leif Erik Sander van het Charité-ziekenhuis in Berlijn vindt het te vroeg om te speculeren. "We moeten de diagnose afwachten", zegt hij. "Maar het feit dat medisch personeel besmet is geraakt, is opvallend."||https://nos.nl/artikel/2443018-mysterieuze-gevallen-van-longontsteking-in-argentijnse-privekliniek
2022-09-02||Grote stroomstoring Flevoland na brand, noodvoorzieningen werkten niet|| Een flink deel van Flevoland is vanmiddag getroffen door een stroomstoring. Volgens netbeheerder Tennet ontstond die door kortsluiting en een daaropvolgende brand in het hoogspanningsstation in Lelystad. Daar waren werkzaamheden om een nieuw hoogspanningsstation in Dronten op het stroomnet aan te sluiten. Bij zo'n storing hoort de stroom automatisch te worden uitgeschakeld, maar dat gebeurde niet. Doordat de kortsluiting zo lang duurde, raakten hoogspanningskabels oververhit en gingen ze laag hangen. Eerder werd gemeld dat er sprake was van een kabelbreuk, maar dat blijkt niet zo te zijn. Hier zie je hoe de kabels doorhangen en roken:  Inmiddels is het gelukt de storing te verhelpen en de stroom om te leiden. Ruim 300.000 aansluitingen hebben kortstondig zonder stroom gezeten, zegt Tennet. Er staat nu geen stroom meer op de laaghangende kabels, maar er is nog wel gevaar dat ze knappen, zegt Tennet. Hoe het kan dat de noodvoorzieningen die er voor zulke calamiteiten zijn niet hebben gewerkt, is niet duidelijk. Tennet onderzoekt dat. Door de oorspronkelijke brand in het hoogspanningsstation in Lelystad ontstonden ook elders branden, onder meer in Dronten. Volgens een woordvoerder van ProRail is de schade aan de infrastructuur van de spoorwegen aanzienlijk. Daardoor rijden er in ieder geval het komende weekend geen treinen in de regio. De bovenleiding, grondkabels en een belangrijk verdeelstation zijn allemaal kapot. "Het lijkt erop dat er een enorme stroomstoot door ons systeem is gegaan", zegt hij. "Het is nu alle hens aan dek voor de aannemers ter plaatse om te bekijken hoe groot de schade daadwerkelijk is." Op verschillende plaatsen langs het spoor was rook te zien en ook vuur bij de bovenleiding. Tussen Dronten en Lelystad kwam een trein stil te staan. Na enige tijd lukte het ProRail om de mensen eruit te halen. Er zaten ongeveer 350 mensen in. Ook op de weg waren de gevolgen merkbaar. De politie riep mensen op om in het oosten van Flevoland, in de omgeving van Dronten en Lelystad, niet de weg op te gaan, schrijft Omroep Flevoland. De A6 tussen Lelystad en Urk werd in beide richtingen afgesloten, maar is kort voor 18.00 uur vrijgegeven. De hoogspanningskabels boven de weg moesten gecontroleerd worden, maar inmiddels is duidelijk dat die geen gevaar meer opleveren. De provincie meldde dat meerdere sluizen niet konden worden bediend. Er waren ook meldingen van mensen die vastzaten in liften. In pretprak Walibi Holland in Biddinghuizen stonden attracties stil. Bezoekers zaten korte tijd vast in onder meer achtbanen en de wildwaterbaan, laat een woordvoerder weten. Toen de stroomstoring na enkele minuten voorbij was, konden de mensen bevrijd worden. Het duurde wel 45 minuten voordat iedereen eruit was. Vanwege de problemen met het hoogspanningsnet ontstonden er storingen in de omgeving van Harderwijk, Ermelo en Putten in Gelderland. Die storingen zijn inmiddels verholpen, zo meldde de veiligheidsregio rond 17.00 uur.||https://nos.nl/artikel/2443016-grote-stroomstoring-flevoland-na-brand-noodvoorzieningen-werkten-niet
2022-09-02||Oververmoeide piloten Qatar Airways slaan alarm om veiligheid|| Oververmoeide piloten die vechten tegen de slaap, de controle in de cockpit verliezen en bang zijn om er melding van te maken. Piloten van Qatar Airways hebben er regelmatig mee te maken, zeggen ze tegen de NOS. "Niemand vraagt zich af of, maar alleen wanneer er een groot incident zal plaatsvinden", zegt een van de piloten. "Dat het tot nu toe nog niet is gebeurd, is vooral te danken aan de goede kwaliteit van de toestellen die veel risico's wegnemen." Qatar Airways zegt in een reactie maatregelen te hebben genomen en te blijven nemen om vermoeidheid onder de bemanning aan te pakken en zo het hoge veiligheidsniveau te waarborgen. De Europese pilotenbond ECA en piloten betwisten dat. ECA krijgt al jaren klachten van Europese piloten die er vliegen en is bezorgd. Persbureau Reuters schreef eerder ook al over de vermoeidheidsproblemen bij de luchtvaartmaatschappij. De Europese Unie en Qatar zijn vorig jaar oktober een luchtvaartverdrag overeengekomen, waardoor Qatar Airways steeds meer landingsrechten in Europa krijgt. Volgens ECA-voorzitter Otjan de Bruijn ziet de EU niet streng genoeg toe op de luchtvaartmaatschappij. "Blijkbaar spelen economische belangen hier een grotere rol dan veiligheid." Ook De Bruijn vreest dat het een kwestie van tijd is tot de vermoeidheid bij de piloten tot een groot ongeluk leidt. De NOS keek maandenlang mee in besloten chatgroepen waar tientallen piloten van Qatar Airways klagen over de werkomstandigheden. Vlieglimieten worden opgerekt tot het uiterste en vermoeidheidsklachten die daar het gevolg van zijn worden genegeerd, zo klinkt het. De NOS sprak uitgebreid met vijf piloten. Uit veiligheidsoverwegingen worden ze in dit artikel anoniem opgevoerd. Allemaal zeggen ze meerdere keren in de cockpit in slaap te zijn gevallen. "Het is geen diepe slaap, maar je valt steeds even 10 seconden weg. Het voelt alsof je dronken bent", omschrijft een van de piloten het. "Je reageert traag, bent snel afgeleid en verliest je situatiebewustzijn." Zo vergat hij een keer dat hij het vliegtuig moest landen. "Ik dacht dat mijn collega op dat moment het vliegtuig bestuurde. Hij moest me eraan herinneren dat dat mijn taak was." Hij heeft inmiddels ontslag genomen en dient zijn opzegtermijn uit. "Het was een moeilijke beslissing, maar ik heb het gevoel dat ik niet meer veilig kan vliegen bij Qatar Airways. Als piloot heb je elke dag de controle over honderden mensenlevens. Als je dan even niet oplet en een verkeerde beslissing neemt, kan dat ineens grote gevolgen hebben." Andere piloten herkennen de verhalen en hebben soortgelijke ervaringen. Ze vrezen dat het alleen maar drukker wordt met het wereldkampioenschap voetbal in november en december. Toch zeggen de meeste piloten die de NOS heeft gesproken bij de maatschappij te blijven vliegen vanwege het hoge salaris en de baanzekerheid. Ondanks het luchtvaartverdrag tussen de EU en Qatar mag Qatar Airways zijn eigen regels voor het berekenen van de vlieglimieten handhaven. Die regels zijn volgens de piloten de hoofdoorzaak van de vermoeidheidsproblemen. De EU en Qatar hanteren dezelfde vlieglimieten, maar tellen de uren anders. Zo mogen piloten bijvoorbeeld niet meer dan 100 uur vliegen in 28 dagen. Maar doordat de Qatarese luchtvaartmaatschappij de rusttijd aan boord niet meetelt als werktijd, kunnen piloten die voor Qatar Airways vliegen meer uren maken dan Europese piloten. Het gaat hierbij vooral om langeafstandsvluchten die door meerdere bemanningen worden uitgevoerd. Interne documenten en roosters die de NOS heeft ingezien bevestigen dat Qatar Airways de uren voor de vlieglimieten op deze manier berekent. Het is volgens ECA-voorzitter De Bruijn gebruikelijk in de luchtvaart om die rusttijd aan boord wel mee te rekenen. "De kwaliteit van rusten aan boord is veel minder dan in een bed thuis of in een hotel." Deze manier van berekenen is overigens niet illegaal: Qatar heeft een eigen luchtvaartautoriteit en die staat het toe. "Ieder land mag natuurlijk zijn eigen regels bepalen", zegt De Bruijn. "Maar het is wel gek dat Europa dan allerlei wetgeving heeft om piloten veilig te laten vliegen en die dan niet laat gelden voor een derde land waar het een overeenkomst mee sluit. Dat is heel krom en klopt niet." Ook zeggen piloten dat Qatar Airways regelmatig de grenzen opzoekt bij het maken van de roosters. Dat gebeurde vooral tijdens de coronapandemie. Het bedrijf bleef als een van de weinige maatschappijen veel vluchten uitvoeren, maar wel met minder piloten. De Bruijn noemt het pilotentekort als belangrijkste oorzaak. Volgens hem spelen soortgelijke problemen ook bij Emirates en Etihad Airways in de Verenigde Arabische Emiraten. Een ander probleem is de angstcultuur bij Qatar Airways. Piloten zijn terughoudend met het indienen van vermoeidheidsrapporten. Ze zijn bang dat ze waarschuwingsbrieven krijgen die promotie en salarisverhoging in de weg staan. De brieven kunnen zelfs tot ontslag leiden. "Die waarschuwingsbrieven krijg je voor de kleinste zaken", zegt een piloot. "Dus dan pas je wel op met wat je allemaal doet en meldt." Vliegers die hun vermoeidheid wel melden, zeggen dat er vaak niets mee gedaan wordt. Sommigen zijn opgebeld door het hoofdkantoor. "Ze ondervragen je en zeggen dat het volgens hun berekeningen niet kan kloppen dat je vermoeid bent. Vervolgens verwijten ze je dat het aan je levensstijl ligt", zegt de piloot die onlangs ontslag heeft genomen. De piloten zeggen de problemen al vaker bij de Europese toezichthouder voor de luchtvaart EASA te hebben aangekaart. Een mail van EASA aan een van de piloten van een jaar geleden is ingezien door de NOS. Daarin bedankt de toezichthouder de piloot voor het onder de aandacht brengen van "deze veiligheidskwestie". Toch grijpt de Europese toezichthouder volgens de piloten niet in. EASA wil niet reageren op vragen van de NOS. De Europese Commissie - die het luchtvaartverdrag met Qatar uit onderhandelde - laat per mail weten niet op de hoogte te zijn van de problemen die spelen bij Qatar Airways. ECA-voorzitter De Bruijn vindt dat opmerkelijk. Hij zegt dat zijn organisatie de berekening van de vlieglimieten en de vermoeidheidsproblemen als gevolg daarvan al vaker ter sprake heeft gebracht in gesprekken met de commissie. Hij denkt dan ook dat er iets anders speelt. Volgens hem zijn op hoog politiek niveau de economische belangen doorslaggevend. De luchtvaart wordt volgens De Bruijn in dit geval ingezet als onderhandelingstroef. "Europa is erg afhankelijk van Qatar. Dat land doet grote investeringen in Europese bedrijven, havens, infrastructuurprojecten en vastgoed." Volgens De Bruijn geeft de EU met dit luchtvaartverdrag iets terug. "Je ziet namelijk dat het verdrag vooral in het voordeel is van Qatar, dat ineens toegang heeft tot een nieuwe markt van 500 miljoen klanten. De EU profiteert er eigenlijk niet van." Deskundigen zeggen tegen de NOS dat economische belangen in de luchtvaart inderdaad een grote rol spelen. De Europese Commissie ontkent dit stellig, maar gaat niet in op de vraag of ze naar aanleiding van de bevindingen van de NOS strenger gaat toezien op Qatar Airways. De Bruijn vreest van niet. "Zoals je vaker ziet, grijpt men pas in als het kalf al verdronken is."||https://nos.nl/artikel/2443014-oververmoeide-piloten-qatar-airways-slaan-alarm-om-veiligheid
2022-09-02||BBC doneert 1,6 miljoen aan goede doelen vanwege omstreden interview Diana|| De BBC heeft ruim 1,4 miljoen pond (ruim 1,6 miljoen euro) aan goede doelen geschonken vanwege een omstreden interview met prinses Diana in 1995. Dit zijn de commerciële inkomsten die de omroep kreeg voor het interview door journalist Martin Bashir in het programma Panorama. Het interview kwam onder valse voorwendselen tot stand, bleek eerder uit onderzoek. Gezien de bevindingen van de onderzoekers denkt de BBC dat het doneren "de juiste en gepaste handelwijze is". Eerder bood de omroep al excuses aan. Het bedrag is verdeeld over zeven instellingen die zijn gerelateerd aan de voormalige kroonprinses, meldt de Britse omroep. Diana was bij zes ervan betrokken ten tijde van haar overlijden, deze week 25 jaar geleden. De laatste is The Diana Award, die ter nagedachtenis aan haar werd ingesteld. In het interview vertelde prinses Diana over haar probleemhuwelijk met prins Charles. Zo zei ze "er zijn drie mensen in dit huwelijk", waarmee ze refereerde aan de minnares van haar man, Camilla Parker Bowles. Kort erna gingen Diana en Charles uit elkaar. In 2020 stelde de omroep een onderzoek in naar wat er had gespeeld rond het interview. De broer van Diana, Charles Spencer, had daar jarenlang op aangedrongen. Bashir had hem vervalste documenten laten zien waaruit zou blijken dat personeel van de Britse koninklijke familie tegen betaling informatie over Diana lekte naar veiligheidsdiensten en tabloids. Daarop had Charles Spencer Diana ervan overtuigd mee te werken aan het interview. Volgens het onderzoek loog Bashir tegen zijn eindredacteuren van de BBC over het tonen van de vervalste documenten. Zijn gedrag noemden de onderzoekers daarom "ongelooflijk, onbetrouwbaar en in sommige gevallen oneerlijk". Vorig jaar zei de voormalige BBC-directeur Tony Hall dat hij bij nader inzien een inschattingsfout had gemaakt en dat hij Bashir had moeten ontslaan.||https://nos.nl/artikel/2443013-bbc-doneert-1-6-miljoen-aan-goede-doelen-vanwege-omstreden-interview-diana
2022-09-02||Fors meer vrouwelijke commissarissen, bij bestuurders gaat het minder hard|| Het afgelopen jaar zijn bij beursgenoteerde bedrijven voor het eerst meer vrouwen dan mannen tot commissaris benoemd. De 89 bedrijven met een notering aan Euronext Amsterdam stelden vorig jaar 85 nieuwe commissarissen aan. Daarvan waren er 47 vrouw, wat neerkomt op 55 procent. De cijfers zijn afkomstig uit de jaarlijkse Dutch Female Board Index, van hoogleraar corporate governance Mijntje Lückerath van de Tilburg University. Voor de samenstelling van raden van commissarissen gelden sinds begin dit jaar wettelijke quota. Minstens een derde moet vrouw zijn en minstens een derde moet man zijn. Benoemingen die daarmee in strijd zijn, kunnen worden vernietigd. Van alle onderzochte bedrijven bij elkaar is nu 38 procent van de commissarissen vrouw. Dat was een jaar geleden nog maar 33 procent. Met de nieuwe benoemingen voldoen 72 van de 89 beursgenoteerde ondernemingen aan de nieuwe wet. Dat waren er een jaar eerder 61. De bedrijven die nog niet aan de nieuwe richtlijn voldoen, hebben dit jaar geen commissarissen benoemd. Ze zijn daarom niet in overtreding. Er zijn nog maar acht ondernemingen die geen vrouw in de raad van commissarissen hebben. Lückerath is positief over de groei van het aantal vrouwen, maar plaatst ook een kanttekening. "Mannen klagen vaak dat zij niet meer aan de bak komen als commissaris, maar deze cijfers laten zien dat pas dit jaar een gelijk aandeel van de benoemingen naar een vrouw ging." De Female Board Index kijkt ook naar de positie van vrouwen in de raden van bestuur. Daarvoor gelden geen wettelijke quota en daar gaat de emancipatie veel minder snel. Van de 32 benoemingen het afgelopen jaar waren er maar vijf vrouw. Dat komt neer op 16 procent en dat is een stuk lager dan de afgelopen drie jaar. Van alle bestuurders is nu 15 procent vrouw, tegen 14 procent een jaar eerder. ABNAMRO springt eruit, daar werden twee vrouwen opgenomen in de raad van bestuur. Er zijn nog 62 bedrijven met alleen maar mannen in de raad van bestuur. Van alle onderzochte bedrijven doet Wolters Kluwer het het best, met 56 procent vrouwen in de gecombineerde raden van bestuur en commissarissen. Bij DSM, ABNAMRO en Beter Bed is precies de helft vrouw. De laatste plaatsen zijn voor relatief kleine, veelal inactieve beursfondsen, waaronder RoodMicrotec, GeoJunxion en Value8.||https://nos.nl/artikel/2443012-fors-meer-vrouwelijke-commissarissen-bij-bestuurders-gaat-het-minder-hard
2022-09-02||Laadpaalkleven mag in principe, oordeelt de Hoge Raad|| Het is niet verboden een elektrische auto bij een laadpaal te laten staan als die al is opgeladen. De Hoge Raad oordeelt dat een auto mag blijven staan zolang een chauffeur parkeergeld betaalt. Laadpaalkleven mag, vat jurist Nick Voorbach samen. Hij is gespecialiseerd in verkeersboetes. De zaak was aangespannen door een automobilist die in Rotterdam een boete had gekregen omdat hij geen parkeergeld had betaald toen zijn auto opgeladen op een parkeerplek stond. De rechters oordeelden dat als de bestuurder wel had betaald, de auto er gewoon had mogen blijven staan en er geen boete voor illegaal parkeren kan worden opgelegd. Voorbach concludeert dat hiermee het ontmoedigingsbeleid voor laadpaalklevers van gemeenten onhoudbaar wordt. Een woordvoerder van de Hoge Raad wil zover niet gaan, maar erkent dat gemeenten hun beleid moeten aanpassen. "'Laadpaalkleven mag' staat nergens in het arrest. Het is in beginsel toegestaan, maar niet in alle gevallen", licht ze toe. "Maar als je maar de parkeerbelasting betaalt, kun je er in principe de hele dag staan." Gemeenten moeten dus op zoek naar een andere manier om het gedrag tegen te gaan. "Het moet op een andere manier dan 'laad je niet meer, dan kan je niet meer parkeren'. Als gemeenten vinden dat iemand alleen mag laden tot de accu vol is, dan moet je er misschien een parkeerduur aan hangen." Eerder oordeelde een lagere rechter nog dat een automobilist die in Noordwijk was blijven plakken toen de accu al vol was, terecht een boete van 95 euro had gekregen. Een parkeerwacht had gezien dat die auto zeker twee uur opgeladen was blijven staan. Laadpaalkleven is onderwerp van veel discussie onder rijders van elektrische auto's. Het wordt over het algemeen als asociaal gezien om een oplaadpunt onnodig bezet te houden, maar chauffeurs werpen ook tegen dat het ondoenlijk is precies te controleren wanneer een accu volgeladen is. "Er kan niet van je worden verlangd dat je elke vijf minuten gaat kijken of de accu vol is", zegt ook Voorbach tegen persbureau ANP. "Als de intentie zuiver is, namelijk het opladen van de accu, dan mag je aan een laadpaal staan."||https://nos.nl/artikel/2443010-laadpaalkleven-mag-in-principe-oordeelt-de-hoge-raad
2022-09-02||Zeker 18 doden bij aanslag op moskee in Afghanistan|| Bij een aanslag op een moskee in de westelijke Afghaanse stad Herat zijn zeker 18 doden gevallen. Er zijn meer dan 20 gewonden, zo melden lokale autoriteiten. Een van de doden is een prominente geestelijke. De bom ontplofte in de Guzargah-moskee tijdens het vrijdagmiddaggebed, op het drukste moment van de week in de moskee. De omgekomen geestelijke is Mujib-ul Rahman Ansari. De man onderhield nauwe banden met de Taliban. Deze beweging nam een jaar geleden de macht over in het land na de aftocht van de Amerikanen. Nog niemand heeft zich verantwoordelijk verklaard voor de aanslag. Eerdere aanslagen in of bij moskeeën werden opgeëist door Islamitische Staat. Die terroristische beweging heeft zijn wortels in Syrië en Irak, maar is ook al jaren actief in Afghanistan. De moskee in Herat wordt vooral bezocht door soennitische moslims. Zowel de Taliban als IS zijn soennitisch, maar de relatie tussen beide bewegingen is gespannen: IS trof bij eerdere aanslagen in het land ook leden van de Taliban.||https://nos.nl/artikel/2443009-zeker-18-doden-bij-aanslag-op-moskee-in-afghanistan
2022-09-02||Weer aanhoudingen in Antwerpen, mogelijk verband met drugsoorlog|| De politie in Antwerpen heeft gisteravond de drie inzittenden van een auto met een Nederlands kenteken aangehouden in het Antwerpse stadsdeel Berchem. De drie mannen hadden mogelijk een alarmpistool of een vuurwapen bij zich, melden Belgische media. In Antwerpen is het al weken onrustig en worden ook regelmatig Nederlanders opgepakt. De auto werd tegengehouden in de Deken De Winterstraat, waar onlangs drie aanslagen zijn gepleegd. Eind vorige maand werden in Antwerpen vier Nederlandse mannen aangehouden die brandbommen en een vuurwapen in hun auto hadden liggen. Een dag later werden nog eens vijf gewapende mannen opgepakt in de buurt van de Deken De Winterstraat. De Vlaamse misdaadverslaggever Joris Van der Aa van de Gazet van Antwerpen zei eerder dat er een duidelijke link is met cocaïne, die via de Antwerpse haven wordt ingevoerd. Volgens Van der Aa spelen er meerdere conflicten. Vanuit Dubai of Turkije wordt dan volgens hem opdracht gegeven om in Antwerpen aanslagen te plegen. "Dat gaat meestal over partijen drugs die zijn ingevoerd. Men probeert dan druk te zetten en te intimideren." De Antwerpse burgemeester Bart De Wever sprak tegenover de NOS van een klassieke drugsoorlog. "Twee clans zijn met elkaar in conflict gekomen, omdat ze elkaar beconcurreren en bestelen." Daarnaast zijn er volgens de burgemeester de afgelopen tijd veel handlangers gearresteerd, waardoor de onderwereld onder hoogspanning staat. De Wever wijst net als Van der Aa naar Nederland. "Het grote drugsprobleem heeft zich vanuit Nederland naar het zuiden verspreid", zegt hij. "Je ziet dat er een verschuiving is naar Antwerpen als logistieke hub voor de coke. Maar het zijn vaak Nederlandse kartels die dat initiatief hebben genomen."||https://nos.nl/artikel/2443006-weer-aanhoudingen-in-antwerpen-mogelijk-verband-met-drugsoorlog
2022-09-02||'Dwang bij anticonceptie kwetsbare vrouwen schendt mensenrechten'|| De advocaat-generaal bij de Hoge Raad vindt het ongewenst dat kwetsbare vrouwen door de rechter kunnen worden gedwongen tot anticonceptie. In een advies noemt de belangrijkste adviseur van het hoogste rechtsorgaan dat in strijd met het recht op zelfbeschikking. Sinds begin 2020 de Wet verplichte geestelijke gezondheidszorg van kracht werd, gebruiken rechters die wet om vrouwen tot anticonceptie te dwingen door bijvoorbeeld een spiraaltje of prikpil. Voorstanders noemen dat een middel om leed te voorkomen. "Sommige kinderen hebben het recht om niet geboren te worden", redeneerde Hugo de Jonge toen hij, nog als Rotterdamse wethouder, het debat in 2016 aanzwengelde. Oud-kinderrechter Cees de Groot sprak van een buitengewoon heugelijke ontwikkeling. "Zo'n kind heeft er ook niets aan als het geboren wordt, geen band met de moeder kan ontwikkelen en meteen ergens wordt geplaatst." Bij de eerste vrouw die een rechter tot anticonceptie dwong, waren al vier kinderen onder toezicht geplaatst vanwege haar schizo-affectieve stoornis. De rechter redeneerde dat het pijnlijk en schadelijk voor de vrouw zou zijn als ze dat weer zou meemaken. Advocaat-generaal Lückers merkt echter op dat meerdere rechters een verzoek voor verplichte anticonceptie hebben afgewezen. "Door de rechtbanken wordt dus verschillend gedacht over de vraag of verplichte anticonceptie onder de werking van de nieuwe wet valt." Lückers stelt dat de regeling indruist tegen internationale verdragen die het recht op zelfbeschikking en lichamelijke integriteit garanderen. Hoewel het Europese Hof voor de Rechten van de Mens nog nooit een uitspraak over tijdelijke anticonceptie heeft gedaan, noemde het in eerdere uitspraken gedwongen sterilisatie in strijd met mensenrechten. Bovendien veroorzaakt de maatregel rechtsongelijkheid, omdat die alleen mag worden toegepast op mensen die vanwege psychische problemen onder de WVGG vallen. "Andere mensen bij wie verplichte anticonceptie om even goede redenen zou kunnen worden toegepast, kunnen niet worden bereikt", merkt Lückers op in haar advies. Het argument dat de regel niet-verwekte kinderen beschermt, is volgens Lückers niet voldoende. Alleen als de gezondheid van een vrouw zelf in gevaar komt, kan er onder de noemer van verplichte medicatie ruimte zijn voor gedwongen anticonceptie. In een andere situatie is volgens Lückers nieuwe wetgeving nodig. Een advies van de advocaat-generaal geldt als zwaarwegend in de besluitvorming van de Hoge Raad. Het is echter aan de rechters zelf om een eindoordeel te vellen. Wanneer dat gebeurt, is nog niet duidelijk.||https://nos.nl/artikel/2443005-dwang-bij-anticonceptie-kwetsbare-vrouwen-schendt-mensenrechten
2022-09-02||Alleenreizende minderjarige asielzoekers weggehaald uit Ter Apel|| Voor 150 alleenreizende minderjarige asielzoekers die nu nog in het aanmeldcentrum in Ter Apel zitten, is een tijdelijke opvangplek gevonden. Vanaf maandag kunnen ze op een paar plekken in het zuiden van het land terecht. Waar precies, is niet bekendgemaakt. De opvangplekken zijn beschikbaar gesteld door Nidos, een jeugdbeschermingsorganisatie voor vluchtelingen. Maandag vertrekken de eerste vijftig kinderen uit Ter Apel naar hun nieuwe plek, later in de week volgt de rest. Op de nieuwe locaties krijgen ze de juiste begeleiding en bescherming, zegt Nidos. Onlangs luidde Unicef nog de noodklok over het lot van 350 minderjarige alleenreizende asielzoekers die vanuit Ter Apel in de crisisnoodopvang worden geplaatst. Volgens de VN-kinderrechtenorganisatie is er nauwelijks toezicht op de locaties waar ze nu worden opgevangen en kan hun veiligheid daar niet worden gegarandeerd. Nidos zegt dat de veiligheid van de kinderen in Ter Apel nu niet gegarandeerd is. De stichting zorgt er naar eigen zeggen voor dat de kinderen op hun nieuwe plek goed begeleid worden en veilig zijn. "Deze minderjarigen hebben al heel veel meegemaakt in hun nog korte leven en zijn terechtgekomen in een vreemd land, alleen, zonder hun familie. Het gaat om een heel kwetsbare groep. We willen op zijn minst dat deze minderjarige vluchtelingen veilig zijn, ze de begeleiding krijgen waar ze recht op hebben en de opvang goed is voor kinderen en jongeren", zegt Nidos-directeur Tanno Klijn. De stichting pleit voor een structurele oplossing voor deze kwetsbare groep en roept gemeenten op om snel opvangplekken beschikbaar te stellen. "Met gemiddeld per gemeente één huis voor de opvang van alleenstaande minderjarige vreemdelingen, heeft elke jongere met een verblijfsstatus voor de komende maanden een goede, kleinschalige opvangplek", zegt Klijn.||https://nos.nl/collectie/13898/artikel/2443003-alleenreizende-minderjarige-asielzoekers-weggehaald-uit-ter-apel
2022-09-02||Maximaal 150 asielzoekers in Albergen, 'inwoners willen helpen'|| In het asielhotel in Albergen komen maximaal 150 asielzoekers. Dat zijn de gemeente Tubbergen, waar Albergen onder valt, het Rijk en het Centraal orgaan Opvang Asielzoekers (COA) overeengekomen. "Daarmee ontstaat een opvanglocatie die past bij de schaal van Tubbergen", meldt de gemeente. De eerste bewoners worden in oktober verwacht. Er komen geen extra woonunits. Ook is afgesproken dat ongeveer een derde deel van de bewoners een verblijfstatus heeft. Toen staatssecretaris Van der Burg half augustus aankondigde dat er 150 tot 300 asielzoekers zouden worden opgevangen, leidde dat tot onrust en protesten. De afgelopen twee weken heeft de gemeente gesproken met inwoners, de gemeenteraad, de staatssecretaris en het COA. "Daarbij zijn soms harde woorden gevallen", zegt burgemeester Wilmien Haverkamp. Dinsdag stemde de gemeenteraad van Tubbergen unaniem voor een motie waarin staat dat de raad maximaal 100 tot 150 mensen wil huisvesten in het pand en dus geen tenten of woonunits wil op een naastgelegen terrein. Ook is afgesproken dat inwoners kunnen meedenken over een veiligheidsplan en een ontmoetings- en activiteitenplan. "Een opvanglocatie biedt veel meer dan onderdak alleen. Zo worden asielzoekers geholpen om hun leven weer op de rit te krijgen. Of dat nu in Nederland, het land van herkomst of ergens anders is", zegt Haverkamp. "Ik weet zeker dat veel inwoners van Tubbergen willen meehelpen om het verblijf in onze opvanglocatie zo aangenaam en nuttig mogelijk te maken." Van der Burg vindt het "fijn" dat hij met de gemeente heeft kunnen onderhandelen, waardoor hij nu geen dwang hoeft toe te passen. "Onderhandelen is compromissen sluiten", voegt hij eraan toe. De staatssecretaris herhaalt dat hij in de toekomst dwang niet uitsluit, maar dat hij de voorkeur blijft geven aan vrijwillige medewerking.||https://nos.nl/collectie/13898/artikel/2443002-maximaal-150-asielzoekers-in-albergen-inwoners-willen-helpen
2022-09-02||Vrachtwagens niet langs plek dodelijk ongeluk Nieuw-Beijerland|| Vrachtwagens rijden voorlopig niet langs de plek in Nieuw-Beijerland waar vorig weekend bij een ongeluk zeven mensen om het leven kwamen. Op verzoek van omwonenden is de omleidingsroute aangepast, meldt Rijnmond. Door werkzaamheden reed deze week het vrachtverkeer nog langs de plek waar de tragedie zich voltrok.  "Nabestaanden en omwonenden hebben gevraagd om het vrachtverkeer aan de Zuidzijdsedijk tijdelijk te verminderen en dan met name rond het kruispunt waar het tragische ongeval heeft plaatsgevonden. Wij begrijpen dit verzoek. Uit medeleven met en respect willen we aan dit verzoek voldoen", zegt de gemeente. Zaterdagavond reed een Spaanse vrachtwagenchauffeur in op een buurtbarbecue. Zes volwassenen, onder wie een zwangere vrouw, kwamen daarbij om het leven. Ook raakten een aantal mensen gewond. De vrachtwagenchauffeur zit nog vast. In de gemeente Hoeksche Waard wordt vandaag afscheid genomen van een aantal omgekomen slachtoffers. In de gemeente geldt een week van rouw.||https://nos.nl/artikel/2443000-vrachtwagens-niet-langs-plek-dodelijk-ongeluk-nieuw-beijerland
2022-09-02||Natuurorganisaties en boeren zien eigen visie bevestigd na stikstofrapport|| Natuurorganisaties zien nu een kans voor het kabinet om door te pakken in het stikstofdossier. Uit een nieuw onderzoek waar de NOS vanochtend over berichtte blijkt dat de Nederlandse beschermde natuur meer last heeft van stikstof dan tot nu toe gedacht werd en dat er harder moet worden ingegrepen om de stikstofdoelen te halen. "Het is tijd dat het kabinet naar de wetenschap luistert, en niet naar de trekkers", reageren natuurorganisaties. Boerenorganisaties roepen opnieuw op om juist naar een andere meetmethode te kijken. Ze willen dat de kritische depositiewaarde uit de wet verdwijnt. Het rapport, gemaakt onder VN-toezicht, stelt nieuwe grenzen waarbinnen Nederlandse stikstofnormen in de toekomst moeten blijven. Het rapport gaat over de zogeheten kritische depositiewaarde (KDW), en is waarschijnlijk richtinggevend voor het kabinetsbeleid. De KDW is opgenomen in de wet, en als het kabinet zich aan de eigen afspraken houdt betekent deze nieuwe studie dat stikstofnormen in Nederland moeten worden aangescherpt. De KDW geeft aan hoeveel stikstof een natuurgebied aankan voordat er schade ontstaat. Uit het onderzoek blijkt dat ongeveer een kwart van de oppervlakte van Nederlandse stikstofgevoelige Natura 2000-gebieden niet binnen de nieuwe strengere bandbreedte past. Minister Van der Wal van Natuur en Stikstof gaat kijken wat de gevolgen van dit internationale rapport zijn voor het Nederlandse stikstofbeleid. De minister wilde verder niet op de conclusies vooruitlopen. Wel zei ze dat dit de noodzaak laat zien van een snelle aanpak. Milieuorganisaties zijn sneller met hun conclusies. "Dit onderzoek is van groot belang", reageert Johan Vollenbroek van milieuorganisatie Mobilisation for the Environment (MOB). "Dit laat zien dat de KDW niet iets is dat in Nederland verzonnen is. Internationale ecologen zijn hier onder toezicht van de VN al tientallen jaren mee bezig. Boeren lijken te suggereren dat de KDW verzonnen is om hen te pesten, maar dat is grote flauwekul." Een alternatief voor de KDW, waar boeren op aansturen, ziet hij niet voor zich. "Ik heb mij hier zelf ook al tientallen jaren in verdiept, en een andere methode is er simpelweg niet." Boerenorganisaties als LTO, Farmers Defence Force en Agractie pleiten voor een wetswijziging. "Wij zien een eenzijdige focus op de KDW", reageert een woordvoerder van LTO. "Maar er moet integraal gekeken worden naar instandhouding van natuurgebieden, die kritiek leveren wij vaker. Die hebben wij ook bij Remkes aan tafel geuit." Bart Kemp van Agractie denkt dat dit nieuwe KDW-rapport "geen enkele invloed" op politieke beslissingen zal hebben die de komende tijd genomen worden. Woensdag spraken boerenpartijen met het kabinet over de patstelling in het stikstofdossier. Na afloop leek het dat de boeren en het kabinet iets nader tot elkaar waren gekomen. Bij het overleg met gespreksleider Remkes werd afgesproken dat er gekeken wordt naar alternatieven voor de KDW. Ook het vorige kabinet heeft hier al onderzoek naar gedaan, maar kwam toen tot de conclusie dat er geen andere optie is die juridisch houdbaar is. Boeren hopen hartstochtelijk dat de KDW op de schop gaat. De rekenmodellen en metingen die met de KDW samenhangen zijn hun een doorn in het oog. Zij stellen dat schade aan de natuur uit meer bestaat dan enkel stikstofneerslag. Boeren kunnen bovendien alleen iets aan hun eigen stikstofuitstoot doen. Ze zijn niet verantwoordelijk voor alle stikstofneerslag in een nabijgelegen natuurgebied, zo klinkt hun kritiek. Natuurorganisaties staan hier lijnrecht tegenover. "Het kabinet probeert hier al jaren met regeltjes en trucjes uit te komen, maar het onderwerp wordt vooruitgeschoven terwijl problemen in de natuur toenemen. Het wordt tijd voor harde oplossingen", zegt Vollenbroek. "Wat mij zo verbaast is dat er in Den Haag zo weinig geluisterd wordt naar de wetenschap", zegt Andy Palmen, directeur van Greenpeace Nederland. "Hier wordt de noodklok steeds geluid, maar in Den Haag lijkt een andere dynamiek gaande te zijn. Het kabinet kijkt met ontevreden groepen naar wat er voor hen nodig is, maar de politiek moet naar rapporten als deze luisteren. Ze moeten luisteren naar de wetenschap, en niet naar trekkers."||https://nos.nl/collectie/13901/artikel/2442998-natuurorganisaties-en-boeren-zien-eigen-visie-bevestigd-na-stikstofrapport
2022-09-02||Friezen gingen al fierljeppend over het slagveld in de Middeleeuwen || Friese krijgers maakten in de Middeleeuwen al gebruik van polsstoksperen, in het Oudfries ook wel bekend als kletsie. In het Fries Museum zijn voor het eerst fysieke resten van de eeuwenoude polsstoksperen gevonden. Junior conservator Casper van Dijk deed de afgelopen maanden onderzoek naar de collectie middeleeuwse wapens in het depot van het museum. Het gebruik van polsstoksperen door Friese krijgers was bekend uit historische bronnen, maar fysieke resten ontbraken. De conservator vond delen van polsstoksperen, namelijk de voetjes ervan. Het Fries Museum blijkt er vier in de collectie te hebben, het Noordelijk Archeologisch Depot in Nuis nog eens twee. Ze stonden omschreven als 'reiskandelaren'. Twee voetjes werden gevonden tijdens de kanalisatie van de rivier de Tjonger of Kuinder tussen 1886 en 1888. De anderen werden gevonden bij de afgraving van verschillende kerkterpen, waaronder Britsum en Cornjum. In de Middeleeuwen was zo'n polsstok niet alleen een middel om over een sloot te springen, maar werd die ook gebruikt als wapen. Het museum liet aan de hand van de vondsten een replica maken van een middeleeuwse kletsie. Fierljepkampioen Ysbrand Galama probeerde die uit, zowel als wapen als fierljeppend. "Het ging hartstikke goed", zegt hij. Hij denkt dat de Friese strijders geen aanloopje nodig hadden, maar uit stilstand over sloten sprongen met de stok. "In de strijd had je ook niet veel tijd, dus ik denk dat ze het zo deden." Voor Omrop Fryslân viel hij ook een als middeleeuwse tegenstander uitgedoste hooibaal aan. "Het voelt wel vertrouwd. Het gaat heel natuurlijk als je zo'n ding in je handen krijgt", concludeert hij. "Beide functies werkten goed: je komt er prima een sloot mee over en de Saksen lagen ook zo om." De kletsievoetjes en de door Galama gekeurde replica zijn vanaf 10 september te zien in de nieuwe expositie Vrijheid, vetes, vagevuur van het Fries Museum.||https://nos.nl/artikel/2442997-friezen-gingen-al-fierljeppend-over-het-slagveld-in-de-middeleeuwen
2022-09-02||Voor het eerst duidelijke foto's gemaakt van exoplaneet|| Voor het eerst zijn gedetailleerde foto's gemaakt van een exoplaneet. Dat is een planeet die draait rond andere sterren in de Melkweg. De ruimtevaartorganisaties NASA (VS), ESA (Europa) en CSA (Canada) fotografeerden de planeet met de James Webb-telescoop. De exoplaneet heeft de naam HIP 65426 b gekregen en is zes tot acht keer groter dan Jupiter, de grootste planeet van het zonnestelsel. Exoplaneet HIP 65426 b werd al in 2017 door wetenschappers ontdekt met een telescoop in Chili. Ook toen werden foto's gemaakt, maar die waren veel minder gedetailleerd dan de foto's van de James Webb-telescoop. NASA zegt dat de nieuwe foto's erg belangrijk zijn om meer te weten te komen over exoplaneten. De James Webb-telescoop observeert de kosmos sinds deze zomer met infraroodsensoren. Wetenschappers hopen met de nieuwe telescoop meer te weten te komen over de oerknal, het ontstaan van het heelal. De Webb-telescoop kostte bijna 10 miljard euro en is de opvolger van de Hubble-telescoop. Onlangs nog maakte de James Webb-ruimtetelescoop haarscherpe nieuwe beelden van de planeet Jupiter.||https://nos.nl/artikel/2442991-voor-het-eerst-duidelijke-foto-s-gemaakt-van-exoplaneet
2022-09-02||Raad van Europa: Nederland moet leefomstandigheden asielzoekers verbeteren|| Nederland moet dringend maatregelen nemen om de leefomstandigheden in Ter Apel te verbeteren. Dat schrijft mensenrechtencommissaris Dunja Mijatovic van de Raad van Europa aan staatssecretaris Van der Burg. De raad stelt dat asielzoekers in het belang van hun gezondheid recht hebben op geschikt onderdak, voedsel, schoon drinkwater en sanitaire voorzieningen. Ook roept Mijatovic het kabinet op vast te stellen welke asielzoekers kwetsbaar zijn en ervoor te zorgen dat ze "zo snel mogelijk geschikte huisvesting krijgen". Daarbij wijst ze ook op de baby van drie maanden oud die in het aanmeldcentrum overleed. De mensenrechtencommissaris zegt dat noodopvanglocaties die ongeschikt zijn voor een langer verblijf niet moeten worden gebruikt als meer permanente accommodatie. Ook zegt ze dat de opvangproblemen niet worden veroorzaakt door een "plotselinge en onvoorziene" toename in asielzoekers. De problemen zijn volgens haar het gevolg van "meer structurele tekortkomingen". Zo werd de afgelopen jaren de opvangcapaciteit afgeschaald toen er minder asielzoekers waren. Mijatovic zegt dat recente kabinetsvoorstellen om de asielcrisis aan te pakken (zoals een rem op gezinshereniging) in strijd kunnen zijn met het recht om asiel te zoeken of om bij het gezin te zijn. Alle stappen die Nederland zet, moeten voldoen aan de internationale verplichtingen, benadrukt ze. Eerder zei de Kinderombudsman al dat de nieuwe 'asieldeal', waarbij de wachttijd voor gezinshereniging wordt opgerekt, in strijd is met het Kinderrechtenverdrag. Van der Burg schrijft in een reactie aan Mijatovic dat het kabinet vorige week maatregelen heeft aangekondigd die verlichting moeten bieden. Zo worden mensen die buiten het aanmeldcentrum verbleven, naar andere locaties in Nederland verplaatst, wordt een groot opvangcentrum in Zoutkamp geopend en is er 730 miljoen euro vrijgemaakt om de opvangcrisis te bestrijden. Sinds vorige week donderdag levert de internationale hulporganisatie Artsen zonder Grenzen in Ter Apel zorg aan asielzoekers die vanwege het gebrek aan opvangplaatsen buiten de poort verblijven. Een dag later, op vrijdag, sloeg de Inspectie Gezondheidszorg en Jeugd (IGJ) alarm over de smerige leefomstandigheden. Daarna werden honderden asielzoekers overgebracht naar andere locaties in Nederland. Maandag kondigde de inspectie aan dat het COA douches en wasbakken op het terrein van Ter Apel ging plaatsen, en dat de toiletten voortaan worden schoongemaakt. Inmiddels staan er schone toiletten en douches:||https://nos.nl/artikel/2442990-raad-van-europa-nederland-moet-leefomstandigheden-asielzoekers-verbeteren
2022-09-02||Mislukte aanslag vicepresident Argentinië: motief dader niet duidelijk|| De man die de Argentijnse vicepresident Kirchner aanviel, is een 35-jarige Braziliaan die sinds 1993 in Argentinië woont, melden Argentijnse media. Hij heeft een strafblad doordat hij in maart vorig jaar met een mes in zijn bezit in zijn auto werd aangehouden door de politie. Ook zou hij neonazi-tatoeages hebben. De aanvaller van de vicepresident zei toen dat hij het mes bij zich had om zichzelf te verdedigen. Hij werd aangehouden omdat hij geen kentekenplaat aan de achterkant van zijn auto had. Toen hij de deur van zijn auto opende, viel er een 35 centimeter lang mes uit. De Argentijnse krant Clarín verwijst ook naar een post op het Instagram-account van de man waarin hij zegt dat hij een hakenkruis-tatoeage had laten zetten. Ook zou hij andere tatoeages hebben die met neonazi's geassocieerd worden. De sociale media-accounts van de Braziliaan zijn inmiddels gesloten, zeggen de media. Kirchner werd op straat door de man aangevallen. Op beelden is te zien dat hij een pistool op de politica richt, maar het wapen lijkt niet te werken. Hij werd door lijfwachten weggetrokken en gearresteerd. De Argentijnse president Alberto Fernández heeft vandaag uitgeroepen tot een nationale vrije dag om Argentijnen de tijd te geven om "zich uit te drukken ter verdediging van het leven, de democratie en uit solidariteit met de vice-president." Het incident vond plaats voor het huis van Kirchner in Buenos Aires. Daar stonden honderden aanhangers al enkele dagen om de vicepresident op te wachten en steun te betuigen. Tegen Kirchner is onlangs twaalf jaar cel geëist vanwege fraude bij tal van aanbestedingen in de twee termijnen dat ze president was, tussen 2007 en 2015. De kans is klein dat Kirchner bij een veroordeling ook echt de gevangenis in moet. Tot eind 2023 is zij voorzitter van de Senaat en geniet daarom parlementaire immuniteit. De politie probeert nog een motief voor de aanval vast te stellen. De Argentijnse president wijst erop dat Kirchner doelwit was van haatzaaien. "We kunnen het oneens zijn, we kunnen diepe meningsverschillen hebben, maar haatzaaien kweekt geweld en geweld kan niet samengaan met democratie." De Argentijnse minister van Economische Zaken, Sergio Massa, gebruikt woorden van gelijke strekking. "Als haat en geweld de overhand krijgen boven het debat, worden samenlevingen vernietigd en ontstaan situaties zoals deze: poging tot moord", zei hij in een tweet. Leider van de republikeinse oppositiepartij PRO Patricia Bullrich veroordeelt de reactie van de president. "De president speelt met vuur: in plaats van een ernstig incident serieus te onderzoeken, beschuldigt hij de oppositie en de pers en kondigt hij een feestdag aan om militanten te mobiliseren. Hij verandert een individuele daad van geweld in een politieke zet." Persbureau AP meldt dat eerder deze week aanhangers van de vicepresident slaags raakten met de politie in de straten rond haar appartement toen geprobeerd werd om het gebied te ontruimen. Hierop is besloten om de politieaanwezigheid rond het appartement van de politica terug te brengen. Kirchner heeft zelf nog geen reactie gegeven op de aanslag.||https://nos.nl/artikel/2442989-mislukte-aanslag-vicepresident-argentinie-motief-dader-niet-duidelijk
2022-09-02||'Betere afspraken nodig over nieuwe partner gescheiden ouder'|| Gescheiden ouders zouden betere afspraken moeten maken over wat er gebeurt als een van hen een nieuwe relatie krijgt. Daarmee kan de slagingskans van het nieuwe gezin worden vergroot, verwacht de vereniging Familie- en erfrecht Advocaten en Scheidingsmediators vFAS na onderzoek onder samengestelde gezinnen. Voorzitter Alexander Leuftink is verbaasd over de uitkomsten van de enquête onder 621 'bonusouders'. Ongeveer de helft van de ex-partners draagt niet bij aan de kosten voor de opvoeding van de eigen kinderen, en bijna een derde wordt niet betrokken bij opvoedkundige beslissingen als de schoolkeuze. Dat kan tot wrijvingen leiden die hun weerslag hebben op het nieuwe gezin. "Het is van belang om alle partners te betrekken en het niet alleen met de nieuwe partner op te lossen. Als er een bestendige relatie is, moet de ex op tijd betrokken worden. Daar heb je in de opvoeding ook mee te maken. Als je daarin tekortschiet, krijg je frustratie." Ondervraagden zeggen dat hun samengestelde gezin vaak een moeilijk begin kende: een kwart noemt het een moeilijk proces, voor een vijfde is de band na vijf jaar nog niet hecht. Leuftink denkt dat betere afspraken over financiën en opvoeding kunnen helpen. Volgens Leuftink is de nieuwe relatie van een ex vaak het moment waarop betaling stopt. "Wie ziet dat een ex verdergaat met het leven en gelukkig is, en misschien denkt: waarom zou ik daaraan bijdragen? Ook vraagt men zich af of het geld wel aan het kind besteed wordt en niet aan leuke uitjes en vakanties." Toch is het volgens hem van belang vast te houden aan kinderalimentatie, zeker omdat samengestelde gezinnen zo vaak stranden. "Als de alimentatie is gestopt en de relatie gaat uit, probeer het dan maar weer eens in te stellen. Dat wordt weer een strubbeling." Leuftink wijst erop dat ouders wettelijk verplicht zijn in het levensonderhoud van hun kinderen te voorzien. Dat bijna de helft van de ouders niet betaalt, noemt hij dan ook verrassend. Onmin met een ex zou niet ten koste moeten gaan van de kinderen. "Ook al zit je in een minder harmonieuze scheiding, iedereen wil goed voor de kinderen zorgen." Naar aanleiding van het onderzoek gaat de vFAS de eigen standaardovereenkomsten voor mediation herzien. "Nu staat er over een nieuwe partner alleen dat woorden als 'papa' en 'mama' zijn voorbehouden aan de ouders, maar als er een bestendige nieuwe relatie is, moet er ook wat worden afgesproken over de rol van de nieuwe partner. Dat er dan overleg komt, een zorgregeling wordt ingevuld. Dat ontbreekt nu nog." Co-ouderschap lijkt daarbij op basis van deze rondvraag niet de oplossing. In slechts een kwart van de ondervraagde samengestelde gezinnen is daarvan sprake. Vaak is de situatie te complex en is er meer maatwerk nodig. "De invoering van het ouderschapsplan moest de verdeling van zorgtaken gelijkwaardiger maken, maar dat werkt blijkbaar in deze groep niet." Leuftink vindt het belangrijk lering te trekken uit het onderzoek (.pdf), dat werd gedaan in aanloop naar de Dag van de Scheiding op 9 september. Zo kan leed in de toekomst worden voorkomen. "Een scheiding is schadelijk voor kinderen, maar zeker als ze het al eens eerder hebben meegemaakt. Daarom moet je er meer bewust en zorgvuldiger mee omgaan."||https://nos.nl/artikel/2442987-betere-afspraken-nodig-over-nieuwe-partner-gescheiden-ouder
2022-09-02||OM: geen strafbare feiten bij dood van baby in Ter Apel|| Bij het onderzoek naar de doodsoorzaak van de baby die in het aanmeldcentrum in Ter Apel is overleden zijn geen strafbare feiten aan het licht gekomen. Dat meldt het Openbaar Ministerie in Noord-Nederland op basis van voorlopig onderzoek door de forensische opsporing en het Nederlands Forensisch Instituut (NFI). Er komt daarom geen strafrechtelijk onderzoek. De baby van drie maanden oud overleed anderhalve week geleden in de sporthal op het terrein van het aanmeldcentrum. Die was ingericht als noodopvang omdat alle reguliere plaatsen in het centrum vol waren. Het Openbaar Ministerie heeft de doodsoorzaak nog niet kunnen vaststellen. Er is door het OM alleen gekeken naar mogelijke strafrechtelijke feiten, maar daarvan is dus niets gebleken. De officier van justitie heeft het lichaam daarom vrijgegeven. Behalve onderzoek aan het lichaam zijn er ook getuigen gehoord. Er wordt onder leiding van het NFI nog aanvullend onderzoek gedaan door gespecialiseerde forensisch neuropathologen. De uitkomst daarvan komt pas over zes tot negen maanden. Het OM benadrukt dat het definitieve oordeel daarom pas later kan worden gegeven. Vanwege de maatschappelijke onrust is ervoor gekozen de voorlopige conclusie naar buiten te brengen. Het OM zegt hierover dat dit zeer waarschijnlijk ook het definitieve oordeel zal zijn. Er werden na het bekend worden van het overlijden direct meerdere onderzoeken gestart. De Inspectie Gezondheidszorg en Jeugd en de Inspectie Justitie en Veiligheid lieten weten te kijken naar alle aspecten die een rol gespeeld kunnen hebben bij het overlijden. Daarbij wordt onder meer bekeken hoe het zit met de beschikbare zorg en de leefomstandigheden in en rond het aanmeldcentrum. Verder wordt gekeken of er een medische oorzaak is en of er eerder zorg is verleend. Het nieuws over het overlijden van de baby leidde tot geschokte reacties, ook in het buitenland. De Europese Commissie liet weten te verwachten dat Nederland grondig onderzoek doet. Het was voor het eerst dat het dagelijks bestuur van de EU reageerde op de problemen in Ter Apel. Twee dagen na het overlijden van de baby besloot Artsen zonder Grenzen noodhulp te gaan verlenen in het aanmeldcentrum. De hulporganisatie kwam niet eerder in actie in Nederland.||https://nos.nl/artikel/2442980-om-geen-strafbare-feiten-bij-dood-van-baby-in-ter-apel
2022-09-02||De Grand Prix van Zandvoort kijk en luister je dit weekend live bij de NOS|| Het zal weinig mensen zijn ontgaan: dit weekend is de Formule 1 Grand Prix van Zandvoort. Wat veel mensen wellicht niet weten is dat de NOS de race live uitzendt op NPO 1 en online. Een Formule 1-race bij de NOS, dat is sinds 1986 niet voorgekomen. Op zaterdag zendt de NOS een ruime samenvatting en analyse uit van de kwalificatie. Dat gebeurt vanaf 17.10 uur op NPO 1, NOS.nl en in de NOS-app. Zondagmiddag barst het vuurwerk echt los, dan komt de NOS rechtstreeks vanuit Zandvoort vanaf 13.10 uur. De Formule 1-uitzending, inclusief de race om 15.00 uur, is zondag te zien op NPO 1, NOS.nl en in de NOS-app. De uitzending begint met een voorbeschouwing op de race; reportages, interviews en aandacht voor de driversparade en de volksliederen. Aanwezig zijn Formule 1-analist Jan Lammers, coureurs Bent Viscaal, Rudy van Buren, Beitske Visser, Nyck de Vries en teambaas Frits van Amersfoort. Als om 15.00 uur de lichten uitgaan, begint de Grand Prix van Zandvoort echt. Geen tijd om te kijken? Via NOS Langs de Lijn en een liveblog op NOS.nl en in de NOS-app hoor en lees je ook alles over de gang van zaken op Zandvoort. Vrijdagavond is er vanaf Zandvoort ook al een speciale uitzending van Langs de Lijn & Omstreken. Het commentaar bij de race is afkomstig van Hans van Loozenoord en Jeroen Bleekemolen (tv en online) en Louis Dekker en Bent Viscaal (radio).||https://nos.nl/artikel/2442979-de-grand-prix-van-zandvoort-kijk-en-luister-je-dit-weekend-live-bij-de-nos
2022-09-02||Van der Wal: nu eerst Nederlandse visie op internationaal stikstofrapport afwachten|| Minister Van der Wal wil dat nu eerst Nederlandse wetenschappers gaan kijken wat de gevolgen voor Nederland zijn van een internationaal rapport over stikstof, waarover de NOS vanochtend berichtte. Het rapport, dat later deze maand verschijnt, stelt nieuwe grenzen waarbinnen in de toekomst ook de Nederlandse stikstofnormen moeten vallen. Volgens het onderzoek is een aantal soorten natuur gevoeliger voor stikstof dan gedacht. Van der Wal zei voor de ministerraad dat Nederlandse wetenschappers moeten beoordelen wat dit nu betekent per natuurgebied. "Het gaat om bepaalde soorten waar de waarde eigenlijk te hoog is, maar als in zo'n gebied andere soorten zijn met een lagere kritische depositiewaarde, wordt de opgave in totaal niet veel groter. Dat kan echt per gebied verschillen." De kritische depositiewaarde geeft aan hoeveel stikstof de natuur aankan voordat er schade ontstaat. De minister voor Natuur en Stikstof wilde verder niet op de conclusies vooruitlopen. Wel zei ze dat dit de noodzaak laat zien van een snelle aanpak. Ze benadrukte dat de natuur moet worden hersteld en dat de boeren dat ook willen. "Hoe sneller we de stikstofuitstoot verminderen, hoe sneller we het probleem oplossen." Ze hoopt dat er spoedig duidelijkheid komt over het onderzoek, zodat het beleid "daarop eventueel kan worden aangepast, als dat nodig is". De minister voegde eraan toe dat ze het rapport nog niet kent. Wel was er volgens haar een ambtenaar van het ministerie van Landbouw als toehoorder bij een bijeenkomst van de internationale wetenschappers die het rapport maken. "Maar daar is afgesproken dat de inhoud niet zou worden gedeeld. Dus vanuit integriteit is het terecht dat die ambtelijke vertegenwoordiger dat niet heeft gedaan."||https://nos.nl/collectie/13901/artikel/2442977-van-der-wal-nu-eerst-nederlandse-visie-op-internationaal-stikstofrapport-afwachten
2022-09-02||Verkiezingswinnaar Myanmar Suu Kyi krijgt drie jaar cel erbij, in totaal 20 jaar|| Een rechtbank in Myanmar heeft de gevangen Nobelprijswinnaar Aung San Suu Kyi (77) tot nog eens drie jaar gevangenisstraf met dwangarbeid veroordeeld voor betrokkenheid bij verkiezingsfraude. Twee leden van Suu Kyi's voormalige regering waren medeverdachten en kregen ook drie jaar cel opgelegd. Bij eerdere veroordelingen kreeg Suu Kyi al in totaal 17 jaar cel. Vorige maand kreeg ze zes jaar cel wegens corruptie. Daarvoor was ze al veroordeeld tot 11 jaar gevangenisstraf wegens opruiing en andere aanklachten. Nu moet ze dus in totaal twintig jaar de gevangenis in. De uitspraak brengt ook het voortbestaan van Suu Kyi's partij in gevaar, schrijft persbureau AP. De regering heeft expliciet gedreigd om de Nationale Liga voor Democratie te ontbinden voordat nieuwe verkiezingen komend jaar plaatsvinden. De partij van Suu Kyi won in 2020 de verkiezingen met een ruime meerderheid. In februari 2021 pleegde het leger een staatsgreep en arresteerde regeringsleider Aung San Suu Kyi. Van verkiezingsfraude is overigens nooit iets gebleken. Suu Kyi ontkent alle beschuldigingen en mensenrechtengroepen veroordelen de rechtszaken tegen haar als "politiek gemotiveerd". Ook werd de Britse voormalig ambassadeur in Myanmar Vicky Bowman veroordeeld, tot een jaar cel. Volgens de rechtbank heeft ze immigratiewetten overtreden. Ze woont al tientallen jaren in Myanmar en is getrouwd met een bekende Myanmarese kunstenaar.||https://nos.nl/artikel/2442967-verkiezingswinnaar-myanmar-suu-kyi-krijgt-drie-jaar-cel-erbij-in-totaal-20-jaar
2022-09-02||Vogelgriep in Barneveld, vervoersverbod voor 220 bedrijven in de regio|| In Barneveld is opnieuw vogelgriep vastgesteld bij een pluimveebedrijf. De 41.000 legkippen daar moeten worden geruimd. Het gaat waarschijnlijk om de hoogpathogene variant, die besmettelijker is en dieren zieker maakt. Voor pluimveebedrijven in een straal van 10 kilometer rond het bedrijf geldt per direct een vervoersverbod om verdere besmetting te voorkomen. 220 bedrijven in het hart van de pluimveesector worden daardoor geraakt. "Dit is een keiharde klap", zegt voorzitter Bart-Jan Oplaat van de Nederlandse Vakbond Pluimveehouders. Hij wijst erop dat er in de regio bedrijven zijn die al sinds een eerdere besmetting in april geen vogels meer hebben. "Die zitten al heel lang met leegstand. Dat betekent meer dan een half jaar geen inkomen." In de directe omgeving van het nu getroffen bedrijf liggen geen andere pluimveehouderijen, dus er hoeven geen extra dieren te worden geruimd. Wel houdt de NVWA de komende twee weken 34 bedrijven in een straal van 3 kilometer nauwlettend in de gaten. In de regio, waar van oudsher veel pluimveebedrijven zijn gevestigd, werd dit jaar al meerdere keren vogelgriep vastgesteld. Zo was er sinds halverwege vorige maand al een vervoersverbod van kracht in de omgeving vanwege een besmetting bij het dorp Lunteren. Oplaat vindt het verontrustend dat de besmettingen ook in de zomer aanhouden. "Dat baart grote zorgen. Elk virus verdwijnt door zon en warmte, maar we hebben te maken met een virus dat blijft. Dat is wereldwijd nog nooit voorgekomen." Gisteravond maakte het ministerie van Landbouw bekend dat er ook vogelgriep was vastgesteld in het Noord-Friese Blija. Daar worden 66.000 vleeskuikens geruimd. Hier is een vervoersverbod ingesteld voor acht andere bedrijven en worden twee pluimveehouders intensief gecontroleerd op ziekteverschijnselen. Bij een hobbyboer in de gemeente Bunschoten werd de vogelziekte gisteren ook vastgesteld bij sierwatervogels. Ook zijn 150 dieren worden geruimd. Vanwege al deze besmettingen hoopt Oplaat dat pluimveehouders wordt toegestaan watervogels uit hun omgeving te verjagen, zodat die de ziekte niet kunnen overbrengen. Hij wil de regels versoepeld zien zodat boeren eerder een laser of geluidskanon kunnen inzetten. "Ook moeten we de omgeving van bedrijven minder aantrekkelijk maken voor watervogels. Als er ergens nieuwe natuur wordt gepland, dan moet dat geen grote watervlakte worden, maar drassig gebied, wat een minder grote aantrekkingskracht heeft op ganzen en eenden." Oplaat merkt op dat de ziekte het leven van collega's beheerst. "Je merkt bij evenementen en bijeenkomsten dat er niemand meer komt. Iedereen is erop gespitst dat hij niet daar het virus van een collega meeneemt." In totaal gelden er nu voor elf gebieden in Nederland een vervoersverbod wegens de vogelgriep.||https://nos.nl/artikel/2442965-vogelgriep-in-barneveld-vervoersverbod-voor-220-bedrijven-in-de-regio
2022-09-02||Bronnen melden aanstaand vertrek Shell-topman Van Beurden, Shell geeft geen commentaar|| Topman Ben van Beurden vertrekt volgend jaar bij Shell. Het precieze moment is nog niet bekend. Dat meldt persbureau Reuters op basis van bronnen. Het nieuws is niet bevestigd door Shell zelf. Het bedrijf wil geen commentaar geven. Van Beurden werkt sinds 1983 bij het olie- en gasconcern. In 2014 werd hij CEO, als opvolger van Peter Voser. Van Beurden heeft een paar roerige jaren als topman achter de rug. Uit interne stukken van het kabinet die na een WOB-verzoek openbaar werden gemaakt, bleek dat het bedrijf sinds 2007 aan het lobbyen was voor het afschaffen van de dividendbelasting. In het regeerakkoord van Rutte-3 (2017) werd de afschaffing aangekondigd, een maatregel die de staat zo'n 2 miljard euro per jaar zou kosten. Het toenmalige kabinet wilde de afschaffing omdat het goed zou zijn voor het Nederlandse vestigingsklimaat. In 2018 ging het plan van tafel. Onder Van Beurdens leiding vertrok Shell het afgelopen jaar naar Engeland en werd een volledig Brits bedrijf. In 2021 oordeelde de rechtbank in Den Haag dat Shell wereldwijd de verantwoordelijkheid heeft om de uitstoot van CO2 sneller terug te dringen. Het bedrijf verloor de zaak van onder meer Milieudefensie. "Het oliebedrijf is verplicht via zijn concernbeleid om eind 2030 de CO2-uitstoot van de Shell-groep, zijn toeleveranciers en afnemers streng terug te brengen met netto 45 procent ten opzichte van het niveau van 2019", zei de rechter toentertijd. In coronajaar 2020 maakte Shell een verlies van 21,7 miljard dollar. Voor het eerst sinds de Tweede Wereldoorlog zag het bedrijf zich dat jaar genoodzaakt om de dividenduitkering aan aandeelhouders te verlagen. In het eerste kwartaal van 2022 boekte Shell door de hoge prijzen van olie en gas juist een recordwinst. Onder aan de streep kwam de winst uit op 18 miljard dollar.||https://nos.nl/artikel/2442963-bronnen-melden-aanstaand-vertrek-shell-topman-van-beurden-shell-geeft-geen-commentaar
2022-09-02||Brand in parkeergarage Den Haag, tientallen huizen ontruimd|| Tientallen huizen in Den Haag zijn vannacht ontruimd vanwege een brand in de parkeergarage van een wooncomplex. Bewoners van 35 woningen zijn in een bus opgevangen, meldt Omroep West. De brand ontstond rond 02.30 uur en was drie kwartier later geblust. Drie auto's gingen verloren en drie woningen zijn tijdelijk onbewoonbaar. De meeste bewoners kunnen later vandaag terug naar hun huis. Van zeven woningen is de voordeur door de brandweer met een kettingzaag opengemaakt om te controleren of er nog mensen binnen waren. Er raakte niemand gewond. De politie doet onderzoek naar de oorzaak van de brand.||https://nos.nl/artikel/2442961-brand-in-parkeergarage-den-haag-tientallen-huizen-ontruimd
2022-09-02||Wekdienst 2/9: Dutch Grand Prix begint • Wereldhavendagen van start|| Goedemorgen! Vandaag begint het weekend van de Dutch Grand Prix en vandaag worden weer oud-bestuurders verhoord in de parlementaire enquête over de gaswinning in Groningen. Eerst het weer: het is zonnig en in de loop van de dag komen enkele kleine stapelwolken tot ontwikkeling. Vanuit het zuiden trekken ook dunne sluierwolken over. Bij een matige oostenwind wordt het 24 tot 27 graden Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. In Philadelphia heeft president Biden een felle tv-toespraak gehouden waarbij hij duidelijke taal sprak over zijn voorganger Trump. De Amerikaanse democratie wordt bedreigd door oud-president Trump en zijn aanhangers, was zijn belangrijkste boodschap. De gelijkheid en de democratie "liggen onder vuur" doordat Trump het democratische systeem wil omverwerpen en "het land terug in de tijd wil brengen", aldus Biden. Hij riep de Amerikaanse kiezer op extremisme te verwerpen en de democratie te beschermen. Middenvelder Teun Koopmeiners zal lekker geslapen hebben. Gisteravond scoorde hij alle doelpunten van zijn club Atalanta, die met 3-1 won van Torino. Bij die club zat oud-Ajaxspeler Perr Schuurs overigens negentig minuten op de bank. De laatste Nederlander die een hattrick scoorde in de Serie A, was Marco van Basten in 1992. Fijne dag! ||https://nos.nl/artikel/2442954-wekdienst-2-9-dutch-grand-prix-begint-wereldhavendagen-van-start
2022-09-02||Natuur nog gevoeliger voor stikstof, om doelen te halen meer maatregelen nodig || Een deel van de Nederlandse beschermde natuur heeft meer last van stikstof dan tot nu toe werd gedacht. Dat blijkt uit een rapport van internationale wetenschappers dat later deze maand verschijnt. De bevindingen in het rapport zijn niet vrijblijvend. Als het kabinet zich aan de eigen afspraken houdt - wat het ministerie van LNV in een reactie zegt te zullen doen - moet een deel van de stikstofnormen in Nederland worden aangescherpt. De NOS legde de bevindingen uit de laatste voorlopige versie van het rapport naast de huidige Nederlandse stikstofeisen en sprak met juristen en ecologen over de gevolgen. Die zijn waarschijnlijk groot. Het zal in ieder geval veel moeilijker worden om de stikstofdoelen van het kabinet te halen. Het ministerie zegt daarover in een reactie: "wat het precies betekent voor de opgave laten we zo spoedig mogelijk in kaart brengen." Het rapport, verschenen onder VN-toezicht, stelt nieuwe grenzen waarbinnen in de toekomst ook de Nederlandse stikstofnormen moeten vallen. Het gaat om de zogeheten kritische depositiewaarde (KDW), die aangeeft hoeveel stikstof een natuurgebied aankan voordat er schade ontstaat. Die KDW wordt niet bepaald door de Tweede Kamer of door het kabinet, maar door ecologen in opdracht van het ministerie van LNV. Deze Nederlandse wetenschappers toetsen hun berekeningen aan het VN-rapport dat binnenkort uitkomt. Een voorlopige versie ervan blijkt al op de website van het Duitse milieuagentschap te staan en laat zien dat een aantal soorten natuur - zogenoemde habitattypen - stikstofgevoeliger is dan tot nu toe werd gedacht. Bronnen zeggen tegen de NOS dat aan het rapport inhoudelijk niets meer zal veranderen. De gevolgen zijn groot: in tientallen Nederlandse natuurgebieden zijn de huidige stikstofnormen niet streng genoeg om te voldoen aan de nieuwe eisen. De NOS legde de nieuwe internationale eisen naast de huidige KDW's in Nederland. Daaruit blijkt dat 25 tot 30 procent van de oppervlakte van de Nederlandse stikstofgevoelige Natura 2000-gebieden niet binnen de nieuwe strengere bandbreedte valt. In bijna alle Nederlandse Natura 2000-gebieden ligt wel een stukje natuur waarvoor de KDW omlaag gaat en de stikstofnormen dus strenger worden. Het kabinet wil dat in 2030 74 procent van de stikstofgevoelige natuurgebieden niet langer te veel stikstof over zich heen krijgt. Dat wordt gecontroleerd aan de hand van de KDW, die in de stikstofwet is opgenomen. Een strengere KDW, zoals de wetenschappers nu voorschrijven, maakt het moeilijker om dat doel te halen. "Aan die doelen verandert niks, maar de achtergrond verandert wel: als de KDW's strenger worden, moet meer gebeuren om de doelen te halen en moeten meer hectares natuur in goede staat worden gebracht", zegt Chris Backes, hoogleraar omgevingsrecht van de Universiteit Utrecht. Het ministerie zegt in een reactie dat het verwacht dat de uitkomsten van het onderzoek niet overal tot bijstelling van het beleid zullen leiden, omdat er "tot op zekere hoogte" marges in het beleid zijn ingebouwd. Of die verwachting ook klopt laat het ministerie de komende maanden uitzoeken. In het nieuwe rapport schrijven de wetenschappers dat ze op basis van nieuwe wetenschappelijke inzichten strengere normen hebben gesteld dan in 2011, de vorige keer dat het rapport uitkwam. De huidige Nederlandse stikstofnormen zijn op dat rapport uit 2011 gebaseerd. Het nieuwe rapport van de internationale wetenschappers komt voor het kabinet op een ongelegen moment. Minister Van der Wal voor Natuur en Stikstof heeft al de grootst mogelijke moeite om de Tweede Kamer en boerenorganisaties te overtuigen van de noodzaak om de KDW te gebruiken als uitgangspunt bij het natuurherstel. Vicepremier en CDA-leider Hoekstra stelde in een interview twee weken geleden voor om een nieuw op te richten ecologische autoriteit te laten controleren hoe het staat met de natuur. Zo zou de KDW uit de wet kunnen worden gehaald en hoeft de norm niet langer te worden aangehouden. Ook veel boeren vragen daarom. Ze vinden de KDW nu al vaak onhaalbaar, maar de eisen worden dus zeer waarschijnlijk nog strenger. Het kabinet beloofde deze week opnieuw op zoek te gaan naar een alternatief voor de KDW. Dat deed het vorige kabinet ook al, waarna geconcludeerd werd dat er geen 'bruikbare alternatieven' zijn voor de KDW. Het kabinet kan niet onder de nieuwe KDW's uit, zegt jurist Backes. "Behalve als de minister kan onderbouwen dat er twijfels zijn over de kwaliteit van het onderzoek." Dat lijkt in dit geval onwaarschijnlijk, omdat het is uitgevoerd door een groep vooraanstaande stikstofexperts en hun vorige rapport leidend was bij het bepalen van de huidige Nederlandse KDW's. Het zal nog even duren voordat de stikstofnormen daadwerkelijk zijn aangepast. Bronnen zeggen tegen de NOS dat een eerdere versie van het rapport al sinds april bij het ministerie van Landbouw en Voedselveiligheid bekend is, maar het definitieve rapport wordt pas in de loop van deze maand gepubliceerd. Het ministerie erkent dat een ambtenaar het rapport in bezit had, maar hij of zij zou het niet binnen het ministerie hebben gedeeld. "Het rapport was onder embargo verspreid (...) Het rapport is dan ook niet binnen het ministerie verspreid." Het ministerie laat weten dat het wetenschappers zo spoedig mogelijk de opdracht zal geven om te bekijken wat de gevolgen van het nieuwe rapport voor de Nederlandse kritische depositiewaarden zijn. Dat onderzoek zou "enkele maanden" duren. Het ministerie zal in ieder geval niet proberen om onder de nieuwe eisen uit te komen. "We gaan uit van de best beschikbare wetenschappelijke inzichten, die eens in de zoveel tijd geactualiseerd kunnen worden - dat is inherent aan wetenschap."||https://nos.nl/collectie/13901/artikel/2442953-natuur-nog-gevoeliger-voor-stikstof-om-doelen-te-halen-meer-maatregelen-nodig
2022-09-02||Natuurbrand in Best geblust, brandende waxinelichtjes aangetroffen|| In het bos bij de Brabantse plaats Best heeft vannacht een brand gewoed. Het vuur is inmiddels onder controle, maar er wordt nog volop nageblust. Volgens de brandweer stond een oppervlakte van zo'n 200 bij 80 meter in brand. De oorzaak van de brand is niet bekend. Op de bospaden zijn brandende waxinelichtjes aangetroffen. Die waren daar neergezet vanwege een speurtocht voor de lokale jeugd, zegt een woordvoerder van de veiligheidsregio. "Met deze droogte is dat uitermate onhandig." Of er een relatie is tussen de brand en de waxinelichtjes is niet duidelijk. Deze waxinelichtjes werden in het bos gevonden: De brand zorgt voor een hevige brandlucht in de regio. De brandweer adviseert om ramen en deuren gesloten te houden en ventilatie uit te zetten. In de Peel, waar Best in de buurt ligt, is de brandweer nog altijd bezig om een natuurbrand te bestrijden. Die brand werd woensdagochtend ontdekt en beslaat tientallen hectaren. Gistermiddag liet de brandweer weten dat het vuur niet meer lijkt op te laaien.||https://nos.nl/artikel/2442946-natuurbrand-in-best-geblust-brandende-waxinelichtjes-aangetroffen
2022-09-02||Arcade Fire raakt openingsact kwijt na beschuldigingen seksueel wangedrag|| De Canadese zangeres Feist heeft zich teruggetrokken als voorprogramma-artiest van de band Arcade Fire, vanwege beschuldigingen van grensoverschrijdend van frontman Win Butler. Op 28 september staat de alternatieve rockband in de Ziggo Dome. Dat concert gaat wel gewoon door. Muziekwebsite Pitchfork kwam deze week met een artikel waarin vier personen op anonieme basis vertellen over hun ervaringen met Butler. Zo zou hij seksueel getinte berichten hebben verstuurd en een aantal van hen ongevraagd hebben betast. De zanger gaf in het Pitchfork-artikel buitenechtelijke escapades toe en zei dat het contact met wederzijdse instemming plaatsvond. Zijn vrouw, medebandlid Régine Chassagne, liet in een verklaring weten Butler te vertrouwen en te steunen. Feist zou het voorprogramma verzorgen van de hele Europese tour, die dinsdag van start is gegaan in Dublin. De zangeres speelde bij de eerste twee shows, maar schrijft in een verklaring dat ze naar huis is teruggekeerd. "Het beste voor mij en mijn team is om ons te distantiëren van deze tour." De opbrengsten van de verkoop van merchandise zijn gedoneerd aan een vrouwenorganisatie. De Canadese band schrijft in een verklaring het besluit van Feist te begrijpen en te respecteren. Het is nog niet bekend wie het voorprogramma bij de resterende 18 concerten van de Europese tour zal verzorgen. Vanavond staat een optreden in Birmingham op het programma. Arcade Fire geldt al jaren als een toonaangevende band binnen de alternatieve rockmuziek. De muziek wordt gekenmerkt door bombastische muzieklijnen en het gebruik van een breed scala aan instrumenten. Het album The Suburbs won in 2011 de Grammy voor beste album van het jaar. Dit voorjaar kwam het zesde album uit, met de titel WE. Kort daarvoor stapte bandlid Will Butler, tevens broer van frontman Win, uit de groep. Het is niet bekend of de recente beschuldigingen daarbij een rol hebben gespeeld.||https://nos.nl/artikel/2442945-arcade-fire-raakt-openingsact-kwijt-na-beschuldigingen-seksueel-wangedrag
2022-09-02||Mislukte aanslag op vicepresident Argentinië Christina Kirchner|| De Argentijnse vicepresident Cristina Fernández de Kirchner is op straat aangevallen door een gewapende man. Op beelden is te zien dat de man een pistool op de politica richt, maar het wapen lijkt niet te werken. De aanvaller werd door lijfwachten weggetrokken en is gearresteerd. Volgens Argentijnse media is de aanvaller een 35-jarige Braziliaan. Het is niet duidelijk wat zijn motief was. Kirchner is ongedeerd. In het wapen zaten vijf kogels, heeft de Argentijnse president Alberto Fernández bekendgemaakt. Hij noemt de aanslag "de heftigste gebeurtenis in Argentinië sinds het land weer een democratie is". Op beelden is te zien dat het pistool vlak voor het gezicht van Kirchner kwam: Het incident vond plaats voor het huis van Kirchner in Buenos Aires. Honderden aanhangers stonden daar om de vicepresident op te wachten en steun te betuigen. Tegen Kirchner is onlangs twaalf jaar cel geëist vanwege fraude bij tal van aanbestedingen in de twee termijnen dat ze president was, tussen 2007 en 2015. Sinds de strafeis bekend werd, bivakkeren aanhangers bij haar huis. Ze vinden dat ze slachtoffer is van een politiek gemotiveerde heksenjacht. Afgelopen weekend braken er rellen uit tussen de demonstranten en de politie, waarbij meerdere gewonden vielen. De Argentijnse regering laat in een verklaring weten geschrokken te zijn van de aanval. "Dit bedreigt de democratie, onze instituties en de rechtsstaat", wordt er geschreven. Ook uit buurlanden komen geschokte reacties. De Braziliaanse presidentskandidaat Lula zegt dat Kirchner slachtoffer is geworden van een "fascistische crimineel". De Chileense president Boric twittert dat het hele continent de aanslag zal veroordelen. Ook de Venezolaanse president heeft zijn medeleven getoond. De Argentijnse president laat weten dat scholen dicht blijven en werknemers vrij moeten krijgen, zodat een 'dag van vrede' kan worden gehouden. Ook de voetbalcompetitie wordt stilgelegd. De verwachting is dat aanhangers van Kirchner de straat op zullen gaan.||https://nos.nl/artikel/2442944-mislukte-aanslag-op-vicepresident-argentinie-christina-kirchner
2022-09-02||Biden haalt hard uit naar Trump: democratie in gevaar door extremisme|| De Amerikaanse democratie wordt bedreigd door oud-president Trump en zijn aanhangers. Dat was de belangrijkste boodschap van een felle tv-toespraak van de Amerikaanse president Biden. De gelijkheid en de democratie "liggen onder vuur" doordat Trump het democratische systeem wil omverwerpen en "het land terug in de tijd wil brengen", aldus Biden. Hij gaf de speech op primetime in de Independence Hall in Philadelphia, de plek waar in 1776 de Amerikaanse Onafhankelijkheidsverklaring werd aangenomen. De toespraak wordt gezien als het startpunt van de campagne voor de Congresverkiezingen, de midterms, van 8 november. Het komt zelden voor dat een president op primetime een tv-toespraak houdt. Bekijk hier een deel van de toespraak van Biden: De president riep de Amerikaanse kiezer op extremisme te verwerpen en de democratie te beschermen. "De ziel van het land staat op het spel", zei hij. Bij de komende verkiezingen hebben Amerikanen volgens hem de keuze tussen "vooruitgang en achteruitgang". "Spreek je uit en ga stemmen!" Biden benadrukte dat niet iedere Republikein een extremist is. Hij sprak consequent over MAGA-Republikeinen, een verwijzing naar Trumps campagneleus 'Make American Great Again'. Zij domineren volgens Biden de Republikeinse partij. "De MAGA-krachten willen een Amerika waar je niets mag kiezen, geen privacy hebt, geen recht op anticonceptie en geen recht om te trouwen met wie je wil." Ook zei hij dat de MAGA-Republikeinen politiek geweld aanwakkeren. Vorige week omschreef hij de MAGA-filosofie al als 'semi-fascisme'. Trump, die zijn nederlaag bij de verkiezingen van 2020 nooit heeft erkend, overweegt zich opnieuw verkiesbaar te stellen voor de presidentsverkiezingen van 2024.||https://nos.nl/artikel/2442943-biden-haalt-hard-uit-naar-trump-democratie-in-gevaar-door-extremisme
2022-09-02||'Studentenvisa misbruikt voor illegale migratie, hbo's nemen maatregelen' || Hogescholen werken aan strengere inschrijfeisen aan studenten van buiten de Europese Unie, omdat er aanwijzingen zijn dat Nederlandse studentenvisa worden misbruikt voor illegale migratie. Dat meldt NRC na eigen onderzoek naar zogeheten 'verdwijnstudenten'. Het gaat volgens de krant om jongeren uit onder meer Bangladesh, Sri Lanka, India, Pakistan en Nigeria. Zij schrijven zich in voor een hbo-opleiding om een visum te bemachtigen en verdwijnen vervolgens van de radar. Meerdere hogescholen zeggen tegen NRC hiermee te kampen. Er zijn geen cijfers bekend over het aantal 'verdwenen' studenten. De Immigratie- en Naturalisatiedienst (IND) zegt tegen de krant extra onderzoek te doen naar studenten uit Bangladesh. Het aantal Bengaalse studenten is in enkele jaren plotseling toegenomen, geholpen door bedrijfjes in de hoofdstad Dhaka die jongeren helpen bij de inschrijving aan een Nederlandse onderwijsinstelling. Zij hebben zich vervolgens "in relatief grote aantallen" in Nederland ingeschreven als zzp'er, aldus de IND. Met een studentenvisum op zak kan een bankrekening worden geopend en een btw-nummer worden aangevraagd. Op die manier kan iemand bijvoorbeeld aan de slag als zelfstandig maaltijdbezorger. De Vereniging Hogescholen houdt er rekening mee dat de 'verdwijnstudenten' worden geholpen door mensensmokkelaars, die op zoek gaan naar de zwakke plekken in het onderwijssysteem. "De ene keer krijgt de ene school opeens vijftig vrijwel identieke inschrijvingen uit een bepaald land, de volgende keer proberen ze een andere opleiding", zegt de coördinator internationalisering van de hbo-koepel tegen de krant. Een richtlijn moet de hogescholen helpen bij het tegengaan van het misbruik van studentenvisa. Zo zouden studenten uit risicolanden voortaan aan het begin van het studiejaar al het volledige collegegeld moeten overmaken. Ook digitale intakegesprekken zijn een optie. Over de maatregelen wordt nog gesproken met de IND en de ministeries van Onderwijs en Justitie, aldus NRC. Staatssecretaris Van der Burg van Justitie zei vanochtend over het bericht in NRC dat je sowieso niet illegaal met trucjes het land moet binnenkomen, of het nu gaat om studenten of anderen. "Ik ga nu eens kijken wat hiermee moet gebeuren."||https://nos.nl/artikel/2442942-studentenvisa-misbruikt-voor-illegale-migratie-hbo-s-nemen-maatregelen
2022-09-02||10 jaar cel voor oud-politieagent voor rol in Capitoolbestorming || Een oud-politieagent is veroordeeld tot 10 jaar cel vanwege zijn rol in de bestorming van het Capitool in Washington. De 56-jarige Thomas Webster viel met een metalen vlaggenmast een agent aan. Dat deed hij uit zelfverdediging, zo beweerde hij. De rechtbank was daar niet van overtuigd en bevond hem schuldig aan zes delicten, waaronder mishandeling. De aanklagers verweten Webster dat uitgerekend hij als oud-agent "de democratie aanviel". De man wordt gezien als de leider van de menigte die een van politiebarricades wist door te breken. Dat ging als "een Middeleeuwse strijd, waarbij relschoppers met geïmproviseerde projectielen gooiden, gecombineerd met een-op-eengevechten", aldus de aanklagers. Oud-president Trump had een "buitengewoon grote invloed" op Webster, zei een van zijn advocaten. De man zou lijden aan een post-traumatische stressstoornis vanwege zijn werk als politieagent in New York en daarom een lagere straf verdienen, beargumenteerden zijn advocaten. Het is de hoogste straf die een rechter tot nu toe heeft opgelegd voor de bestorming door Trump-aanhangers op 6 januari 2021. Vorige maand werd een man uit Texas veroordeeld tot ruim zeven jaar gevangenisstraf, omdat hij met geweld een menigte het parlementsgebouw hielp binnen te komen. In totaal zijn er al zo'n 250 mensen bestraft voor deelname aan de bestorming. In totaal zijn zo'n 870 mensen aangeklaagd. Trump vertelde gisteren in een radioprogramma dat hij een aantal verdachten van de Capitoolbestorming financieel ondersteunt. Ook zei hij "open te staan" voor het verlenen van gratie aan een aantal van hen zodra hij opnieuw wordt verkozen tot Amerikaanse president. Trump overweegt zich kandidaat te stellen voor de presidentsverkiezingen van 2024. Correspondenten Marieke de Vries en Lucas Waagmeester maakten begin dit jaar deze terugblik op die dag:||https://nos.nl/artikel/2442940-10-jaar-cel-voor-oud-politieagent-voor-rol-in-capitoolbestorming
2022-09-02||Huurwoning gemiddeld 3 procent duurder, stijging grootst in vrije sector|| Huurders betaalden in juli gemiddeld 3 procent meer voor hun woning dan een jaar geleden. Volgens het CBS, dat de cijfers heeft gepubliceerd, is dat de sterkste stijging sinds 2014. Er is wel een verschil tussen de huurprijzen in de sociale sector en de vrije sector: de prijs van sociale huurwoningen is met 2,6 procent omhooggegaan, die van woningen in de vrije sector met 3,8 procent. In de provincie Noord-Holland stegen de huren het hardst. Van de vier grote steden was Amsterdam de koploper, met 3,6 procent stijging. In Friesland en Drenthe werden juist de laagste huurstijgingen gemeten. Zowel verhuurders van woningen in de sociale sector als die van vrijesectorwoningen zijn gebonden aan regels voor maximale huurstijgingen. Zo mochten de huurprijzen voor zittende bewoners in de vrije sector dit jaar met maximaal 3,3 procent worden verhoogd. Dat gebeurt altijd op 1 juli. Als een woning tussendoor van huurder verandert, mag de verhuurder ook een huurverhoging doorvoeren. Volgens het CBS was de huurstijging bij zo'n bewonerswissel het afgelopen jaar het grootst: woningen die tussen 1 juli 2021 en 1 juli 2022 van huurder wisselden, hadden dit jaar een huurprijs die gemiddeld 9,8 procent hoger lag dan een jaar geleden. Voor bewoners van sociale huurwoningen mag de 'standaard' huurverhoging dit jaar maximaal 2,3 procent zijn. Dat de huren in de sociale sector gemiddeld iets meer zijn gestegen dan dat, heeft te maken met de inkomensafhankelijke huurverhoging die sommige corporaties dit jaar hebben doorgevoerd. Die houdt in dat ze huurders met een middeninkomen maximaal 50 euro meer kunnen vragen en huurders met een hoog inkomen maximaal 100 euro. Vorig jaar zijn de huren in de sociale woningmarkt niet verhoogd, vanwege corona. Waarom zijn de wachtlijsten voor een sociale huurwoning zo lang? NOS op 3 maakte daar vorig jaar deze video over:||https://nos.nl/artikel/2442939-huurwoning-gemiddeld-3-procent-duurder-stijging-grootst-in-vrije-sector
