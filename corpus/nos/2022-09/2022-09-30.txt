2022-09-30||Haarscherpe close-ups van oceaanmaan Europa, de eerste in 22 jaar|| De laatste keer dat er een ruimtesonde op minder dan 500 kilometer langs Jupitermaan Europa vloog was 22 jaar geleden. NASA-sonde Juno is nu ook langs de maan gescheerd die onder een dikke ijslaag oceanen herbergt waar zelfs leven zou kunnen voorkomen. Juno naderde het oppervlak van de ijswereld tot op 362 kilometer. De haarscherpe foto's die de sonde maakte tijdens de flyby tonen een grillig patroon van richels en dalen. Ook zijn er grote ijsrotsen zichtbaar die schaduwen op het oppervlak werpen en een put die mogelijk een inslagkrater is. De gegevens die Juno doorstuurt zijn belangrijk voor de voorbereiding voor een nieuwe NASA-missie die speciaal op deze Jupitermaan is gericht. De Europa Clipper moet over twee jaar op weg gaan om de superijle atmosfeer, het oppervlak en vooral het binnenste van de maan te onderzoeken. De Europese ruimtevaartorganisatie ESA bereidt ook een missie voor, de Jupiter Icy Moons Explorer (JUICE), die ook naar tekenen van leven gaat zoeken en de dikte van de ijslaag in kaart gaat brengen.   Europa fascineert planeetonderzoekers al tijden. Het hemellichaam is ongeveer even groot als onze eigen maan, maar heeft een heel andere geologische geschiedenis. De aanwezigheid van water en zuurstof onder het ijs maakt de maan een van de meest kansrijke plaatsen in het zonnestelsel voor het ontstaan van leven zoals we dat op aarde kennen. Wetenschappers die de gegevens van Juno verwerken zullen op de nieuwe foto's vooral kijken of het oppervlak van de maan in de afgelopen twee decennia veranderd is. De kilometers dikke ijskorst wordt voortdurend geteisterd door de enorme zwaartekracht van Jupiter, die ook getijden in de ondergrondse oceaan veroorzaakt.||https://nos.nl/artikel/2446626-haarscherpe-close-ups-van-oceaanmaan-europa-de-eerste-in-22-jaar
2022-09-30||Te weinig noodhulp, Cubanen de straat op na orkaan Ian || Op Cuba protesteren enkele honderden mensen al twee dagen tegen de regering. De overheid biedt volgens de demonstranten te weinig noodhulp na orkaan Ian. Een deel van de inwoners zit al dagen zonder stroom en heeft nauwelijks te eten. Cubanen verliezen hun geduld met de overheid, die er nog niet in is geslaagd het elektriciteitsnetwerk te herstellen. In Havana en twee andere steden gingen mensen de straat op. Ze blokkeerden daarbij straten, sloegen op potten en pannen en legden rottend voedsel op straat - koelkasten zijn door het gebrek aan stroom nutteloos geworden. Dat er protesten zijn op Cuba is opvallend. Vorig jaar werden nog ruim duizend demonstranten opgepakt en vervolgd voor het protesteren tegen de communistische regering. Ook ditmaal werden de protesten na een paar uur beëindigd door de politie. Het internet- en telefoonverkeer op het eiland leek donderdag te zijn afgesloten door de regering zodat het nieuws over de protesten zich niet zou verspreiden. Vooral het westen van Cuba werd hard getroffen door orkaan Ian, die aan land kwam met windsnelheden van zo'n 200 kilometer per uur, hevige regenval en overstromingen. Er vielen zeker twee doden. In de Amerikaanse staat Florida kwamen zeker tien mensen om. Ian heeft na Cuba en Florida inmiddels de kust van South Carolina bereikt. De storm heeft daarbij wel veel aan kracht verloren.||https://nos.nl/artikel/2446625-te-weinig-noodhulp-cubanen-de-straat-op-na-orkaan-ian
2022-09-30||Legerkapitein Burkina Faso kondigt afzetting militaire regering aan|| De militaire leider Paul-Henri Damiba van Burkina Faso is afgezet, de regering ontbonden en de grondwet opgeschort. Ook zijn de grenzen van het West-Afrikaanse land gesloten. Dat heeft legerkapitein Ibrahim Traoré in een televisietoespraak aangekondigd. Nieuwe leider Traoré zei dat een groep officieren had besloten Damiba te verwijderen vanwege zijn onvermogen om het hoofd te bieden aan geweld van radicaal-islamitische groeperingen. Vandaag braken gevechten uit in de hoofdstad Ouagadougou. In woonwijken waren geweerschoten te horen en in de buurt van het presidentieel paleis was er een ontploffing. Ook werd er geschoten rond het hoofdkwartier van de militaire junta. De regering van Burkina Faso zei dat de gevechten het gevolg zijn van een "interne crisis" binnen het leger. Er zouden onderhandelingen gaande zijn om tot een vergelijk te komen, liet een regeringswoordvoerder weten. Deze staatsgreep is de tweede dit jaar in Burkina Faso. Paul-Henri Sandaogo Damiba had in januari zelf de macht in het land overgenomen. Diens voorganger Roch Kaboré werd ook verweten dat het leger te weinig deed tegen radicaal-islamitische milities, die veelal banden hebben met IS of al-Qaida.||https://nos.nl/artikel/2446624-legerkapitein-burkina-faso-kondigt-afzetting-militaire-regering-aan
2022-09-30||Knor wint als eerste animatiefilm Gouden Kalf voor Beste Film|| De animatiefilm Knor heeft de Gouden Kalf in de categorie Beste Film gewonnen. Het is voor het eerst dat een animatiefilm de belangrijkste Nederlandse filmprijs krijgt. De stop-motionfilm over een meisje en haar varkentje kreeg ook Gouden Kalveren voor de regie en de vormgeving. De prijzen werden vanavond uitgereikt op het Gouden Kalveren Gala in Utrecht. Andere winnaars zijn onder andere Thekla Reuten voor haar hoofdrol in Narcosis en Jolein Laarman voor Beste Scenario (Do Not Hesitate). Rampvlucht, over de vliegtuigramp in de Bijlmer, won een Gouden Kalf voor Beste Dramaserie en de publieksprijs was voor Bon Bini Holland 3. Dit zijn de grote winnaars van de Gouden Kalveren: De film is gebaseerd op het boek De Wraak van Knor van schrijver Tosca Menten. In een stop-motionfilm worden decors gebouwd waarin animatoren poppetjes van klei of kunststof met de hand voorzichtig bewegen. Na iedere kleine beweging wordt een foto gemaakt. Als al die foto's achter elkaar worden geplakt, ontstaat een animatie. De trailer van Knor: Dit is een zeer tijdrovend proces dat onder meer bekend is door de animatiefilm The Nightmare Before Christmas en de lange en korte filmpjes van Wallace & Gromit. In Nederland is de techniek ook bekend van de Tsjechische serie Buurman en Buurman. Eerder werd bekend dat de film ook is ingezonden voor de Oscars in de categorie lange animatiefilm. Narcosis is de Nederlandse voordracht voor Beste Buitenlandse Film.||https://nos.nl/artikel/2446619-knor-wint-als-eerste-animatiefilm-gouden-kalf-voor-beste-film
2022-09-30||Ultimatum aan voorzitter Bergkamp: Kamerleden eisen uitleg over affaire-Arib || Voorzitter Bergkamp en het dagelijks bestuur van de Tweede Kamer moeten voor maandag 13.00 uur opheldering geven over hun aanpak van een extern onderzoek naar mogelijk grensoverschrijdend gedrag van de voormalig Kamervoorzitter Arib. Dat eisen Kamerleden in een brief die in handen is van de NOS. Partijleiders van de oppositiepartijen SP, Partij voor de Dieren, BBB en het Kamerlid Omtzigt hebben vandaag de drie pagina's tellende brief gestuurd met tal van kritische vragen over de manier waarop Bergkamp en het presidium het hebben aangepakt. "Wij willen u om heldere uitleg vragen over wat er is gebeurd, in het belang van het aanzien van de Tweede Kamer", zo schrijven Marijnissen, Ouwehand, Van der Plas, Omtzigt en Leijten. Ze noemen de kwestie "van groot belang voor het vertrouwen in onze democratie en onze instituties." Woensdagavond lekte via NRC uit dat het presidium, het dagelijks bestuur van de Tweede Kamer, een onafhankelijk onderzoek wil naar het optreden van Arib in haar periode als Tweede Kamervoorzitter van 2016 tot april 2021. De aanleiding waren twee anonieme brieven waarin zij werd beschuldigd van "machtsmisbruik", een "schrikbewind" en "een onveilige werkomgeving", zo schrijft NRC. Arib reageerde woedend op het nieuws, ook omdat ze vooraf nergens van op de hoogte was gebracht. Ze sprak over een "politieke dolksteek". Bergkamp moet van de brievenschrijvers tal van kritische vragen beantwoorden. Ze willen weten wat de juridische basis is van het onderzoek en op basis van welk reglement het onderzoek is gestart. "Welke proceswaarborgen waren aanwezig om zowel de belangen van de melders als mevrouw Arib te waarborgen?" Het presidium had advies van de landsadvocaat gevraagd, de advocaat van de regering. Dat snappen de oppositiepartijen niet en daarom willen ze weten wie dat heeft bedacht en waarom de parlementaire advocaat niet is gevraagd. Ook zijn er vragen waarom Arib niet op de hoogte is gesteld voor het presidium besloot een onderzoek naar haar in te stellen. "Is dit een gebruikelijke procedure?". Gisteren heeft de voorzitter de pers te woord gestaan en zijn allerlei details van het onderzoek naar buiten gekomen. Ook daar worden vraagtekens bij gezet. De briefschrijvers maken zich zorgen over de onrust die onder medewerkers van de Tweede Kamer is ontstaan. Er zijn medewerkers die de klachten over Arib niet herkennen en de oppositiepartijen willen dat er ook naar hun verhaal geluisterd wordt. "Hoe wordt ervoor zorggedragen dat alle geluiden in de werkomgeving klinken en gehoord worden?" Kamervoorzitter Bergkamp moet voor maandagmiddag 13.00 uur de lange lijst vragen beantwoorden.||https://nos.nl/artikel/2446618-ultimatum-aan-voorzitter-bergkamp-kamerleden-eisen-uitleg-over-affaire-arib
2022-09-30||Games steeds diverser, ook voetbalhit FIFA: 'Moe van de macho-held'|| In de vandaag uitgebrachte voetbalgame FIFA 23 kunnen gamers voor het eerst met complete vrouwenteams van grote Europese clubs spelen. Dat betekent dat er meer vrouwelijke personages dan ooit het in populaire voetbalspel zitten. En ook in veel andere games winnen vrouwen en minderheden aan terrein. De game-industrie heeft steeds meer aandacht voor diversiteit, zeggen deskundigen. Waar voorheen klassieke rolverdelingen de standaard waren, met vooral mannen in de hoofdrol en een enkele vrouw in een bijrol, lijkt de laatste jaren alles mogelijk. "Er verschijnen meer vrouwelijke personages in games en het zijn ook beter ontwikkelde karakters. Ze hebben hun eigen verhaal en hun eigen doelen", zegt Romy Halfweeg, consultant in de game-industrie en vrijwilliger bij het initiatief Games [4Diversity], dat zich inzet voor de representatie van minderheden in de gamewereld. Ook Sacha Blom werkt in de game-industrie en is blij met de ontwikkelingen in FIFA: Met wereldwijd ruim een miljard vrouwelijke gamers (bijna de helft van het totaal) en een groeiend aantal vrouwen dat in de game-industrie werkt, is het niet gek dat game-ontwikkelaars meer vrouwelijke personages introduceren. Een diverse cast geeft ontwikkelaars bovendien meer flexibiliteit in verhaallijnen. "Iedereen is moe van de witte macho-held die zijn meisje moet redden", zegt Eline Muijres, producer bij een gamestudio in Wenen en bestuurslid bij Games [4Diversity]. "Ik vergelijk het vaak met schilderen. Ja, met zwart-wit kun je mooie dingen maken, maar met een heel kleurenpalet heb je een waanzinnig aantal mogelijkheden." "Er moet nog vaak genoeg iemand gered worden, maar het gaat niet meer om die traditionele man/vrouw-verhouding", vult Halfweeg aan. Deskundigen wijzen ook op de maatschappelijke impact van videogames. Een breder scala aan personages laat spelers zich identificeren met mensen waar ze zich normaal gesproken moeilijk in kunnen verplaatsen. Muijres: "Door je in een game te verplaatsen in iemand anders, bijvoorbeeld in een queer persoon of iemand uit een andere cultuur, kun je tot nieuwe inzichten komen en meer begrip krijgen de situatie waarin die persoon zit." "Meer dan met boeken en films kun je met games iemands wereld verbreden", stelt Halfweeg. "In het tweede deel van de Life is Strange-reeks speel je de zoon van een migrant in de Verenigde Staten. Je ervaart dan zelf dat er vooroordelen zijn die een bepaalde uitwerking hebben, los van de keuzes die je in het spel maakt." Games met een diverse cast lijken ook commercieel aan te slaan. "De meest succesvolle nieuwe game van Guerrilla Games, Horizon: Forbidden West, heeft een vrouwelijke hoofdrolspeler en een kleurrijke cast. The Last of Us Part II heeft twee niet-stereotype vrouwelijke hoofdrollen en een trans man in een belangrijke rol; die game heeft allerlei verkooprecords gebroken", zegt Muijres. Volgens Halfweeg maakt het voor het verkoopsucces van populaire games als FIFA en Assassin's Creed weinig uit hoeveel vrouwen of mensen met een migratie-achtergrond te zien zijn. "Die verkopen altijd goed. Maar als de makers inzetten op diversiteit levert het ze ook positieve marketing op."||https://nos.nl/artikel/2446608-games-steeds-diverser-ook-voetbalhit-fifa-moe-van-de-macho-held
2022-09-30||Kritiek op Nederlandse VN-missie in Mali: doel maar beperkt bereikt|| De Nederlandse bijdrage aan de VN-missie in Mali heeft de gestelde doelen maar beperkt bereikt. Dat blijkt uit een evaluatie van de missie door de directie Internationaal Onderzoek en Beleidsevaluatie (IOB), een onafhankelijke dienst die het werk van het ministerie van Buitenlandse Zaken beoordeelt. Er deden tussen 2014 en 2019 ongeveer 6000 Nederlandse militairen mee aan de missie. Nederland leverde onder andere special forces en helikopters. De Nederlanders moesten inlichtingen verzamelen en analyseren en de "ogen en oren" zijn van de VN-missie Minusma, zei het kabinet destijds. De Nederlandse militairen waren gestationeerd in Gao, in het noorden van het land. Volgens de IOB was de inzet hoogwaardig en vernieuwend voor de VN. Maar "de Nederlandse inlichtingenbijdrage heeft de besluitvorming van de missie slechts in beperkte mate ondersteund en de inlichtingenketen niet duurzaam versterkt", concludeert de dienst in het rapport. De doelstellingen bleken "niet realistisch en "te ambitieus voor de context waarin gewerkt werd". De Nederlandse bijdrage sloot niet goed aan bij de organisatiestructuur van de VN-missie. Er was onduidelijkheid over de Nederlandse rol in Minusma. De inlichtingen die geleverd werden waren van waarde, maar de VN was "niet goed in staat de inlichtingencapaciteiten te absorberen en te handelen naar de aangedragen inlichtingen". Nederlandse officieren kwamen daarnaast vaak op een andere functie terecht dan waarop ze hadden gesolliciteerd en Nederland had daarop ook weinig invloed "door een gebrek aan strategische posities". Ook bleken de korte uitzendtermijnen en een gebrek aan kennis van de Franse taal struikelblokken. Er was bij de uitgezonden militairen ook twijfel over de motivatie voor deelname van Nederland aan de missie, blijkt uit de evaluatie, "omdat een helder en goed onderbouwd verhaal afwezig was". Politieke partijen en ministeries vulden de redenen voor deelname op hun eigen manier in en kwamen met thema's als terrorismebestrijding en migratie, "terwijl MINUSMA hier in de praktijk nauwelijks opvolging aan kon geven". Het kabinet laat weten "aan de slag te gaan" met de aanbevelingen van de IOB en daar deels al mee te zijn begonnen. Zo moeten mandaat en de doelstellingen bij toekomstige missies duidelijker geformuleerd - ook naar aanleiding van de Nederlandse missie in Afghanistan. Ook zal in de toekomst bij soortgelijke inlichtingenmissies vooraf beter worden gekeken naar de informatiebehoefte en wie waar verantwoordelijk voor is. De VN-missie in Mali ging in 2014 van start nadat Franse militairen jihadistische groepen hadden teruggedreven. Van april 2021 tot mei dit jaar ondersteunde Nederland de Minusma-missie nog met een Hercules-transportvliegtuig en ongeveer negentig manschappen. Op dit moment is Nederland nog heel beperkt actief in Mali. De veiligheidssituatie in het Sahel-land is de afgelopen jaren flink verslechterd ondanks de aanwezigheid van 14.000 blauwhelmen.||https://nos.nl/artikel/2446606-kritiek-op-nederlandse-vn-missie-in-mali-doel-maar-beperkt-bereikt
2022-09-30||Scholen worstelen steeds vaker met les voor Oekraïense leerlingen || Scholen worstelen steeds vaker met het lesgeven aan Oekraïense leerlingen, nu het verblijf van Oekraïense kinderen in Nederland een langduriger karakter krijgt. In het voorjaar had het onderwijs voornamelijk een kortstondig karakter, maar met het aanhouden van de oorlog in Oekraïne is dat aan het veranderen. Dat leidt tot nieuwe dilemma's. "Ik merk een groot verschil tussen de wensen van Oekraïense ouders", zegt afdelingsleider Yme Veenje van de Oekraïense School in Arnhem. "De een wil meer les in het Nederlands, terwijl de ander juist een vak zoals Oekraïense geografie belangrijk vindt." Richard Knol, directeur van basisschool CKC de Lichtbaak in Assen, heeft soortgelijke ervaringen met Oekraïense ouders. Hij overweegt de ouders te vragen of ze van plan zijn lang in Nederland te blijven of zo snel mogelijk terug naar Oekraïne willen. "Op basis daarvan zouden we de leerlingen dan kunnen indelen in op Nederland georiënteerd onderwijs of op Oekraïne georiënteerd onderwijs." De PO-Raad, die schoolorganisaties in het primair onderwijs vertegenwoordigt, ziet verschillende worstelingen bij basisscholen die Oekraïense leerlingen onderwijzen. Met name scholen die geen kennis en kunde hebben op het gebied van nieuwkomers lopen steeds vaker vast. "In het voorjaar hadden reguliere basisscholen frisse moed en wilden ze graag bijspringen bij het opvangen van deze leerlingen", zegt een woordvoerder van de PO-Raad. "Nu is wel te zien dat op die scholen een structurele opvang van de Oekraïense leerlingen soms moeilijk is, omdat de expertise ontbreekt." De PO-Raad adviseert daarom dat Oekraïense leerlingen zo veel als mogelijk in het nieuwkomersonderwijs worden opgenomen, dat speciaal bedoeld is om kinderen kennis te laten maken met het Nederlandse onderwijs. Door de grote aantallen Oekraïense leerlingen is het niet altijd mogelijk om ze les te geven in een nieuwkomersklas, zo merkt ook directeur Knol van basisschool CKC De Lichtbaak. Zijn school heeft naast drie nieuwkomersklassen ook twee aparte Oekraïense klassen. "Het liefst zouden we alle nieuwkomers met elkaar mengen", zegt Knol. "Maar dat gaat niet door het grote aantal Oekraïense leerlingen. We hebben er daarom voor gekozen om ook klassen in te richten die Oekraïense les krijgen aangeboden." Naast het onderwijs in Nederland volgt een deel van de Oekraïense leerlingen ook nog digitaal Oekraïens onderwijs. Sommige scholen zitten met een dilemma hoe ze willen omgaan met de wens om dat onderwijs vanuit Oekraïne te blijven volgen. "Wij hebben ervoor gekozen dat het digitale onderwijs vanuit Oekraïne niet tijdens ons onderwijs mag, alleen daarbuiten", legt teamcoördinator Marieke Voppen van ISK Drachten Singelland uit. "Als iedere leerling een eigen lesprogramma gaat volgen, is dat erg lastig te organiseren voor ons. Daarnaast vrezen we dat de sociale ontwikkeling van een leerling in het gevaar komt als het te veel les via een scherm krijgt." De PO-Raad ziet dat er veel vraag is vanuit Oekraïense ouders over het volgen van onderwijs op afstand. Samen met het ministerie van Onderwijs, Cultuur en Wetenschap is de PO-Raad aan het onderzoeken hoe scholen hiermee het beste om kunnen gaan.||https://nos.nl/artikel/2446598-scholen-worstelen-steeds-vaker-met-les-voor-oekraiense-leerlingen
2022-09-30||Studenten krijgen les in oude koepelgevangenis Haarlem || Studenten in Haarlem krijgen sinds deze week les in de oude koepelgevangenis. "Het is zo mooi. Ik wist dat het voorheen een gevangenis was, maar ik was evengoed verrast toen ik voor het eerst binnenliep", zegt een van de nieuwe studenten tegen NH Nieuws. De Koepel in Haarlem sloot in 2015 zijn deuren als penitentiaire inrichting. Toen de gevangenen nog maar net weg waren, bood de oude gevangenis onderdak aan een grote stroom vluchtelingen uit voornamelijk Syrië. De nieuwe studenten zijn onder de indruk van hun onderkomen: Het plan voor een onderwijsbolwerk in het enorme gebouw werd in 2016 gelanceerd, schrijft NH Nieuws. Haarlem Campus biedt particulier hoger beroepsonderwijs, waar drie bachelorstudies en een masterstudie gevolgd kunnen worden. Uiteindelijk moet het een volwaardige University College worden. De oude cellen zijn omgetoverd tot kleine studieruimtes en die vallen bijzonder in de smaak. Een van de nieuwe internationale studenten noemt ze "briljant", je kunt je er immers uitstekend concentreren.||https://nos.nl/artikel/2446594-studenten-krijgen-les-in-oude-koepelgevangenis-haarlem
2022-09-30||Chauffeur uit Breda gepakt met 1350 kilo cocaïne in vrachtwagen|| Een chauffeur uit Breda is afgelopen dinsdag in de haven van Rotterdam gepakt met 1350 kilo cocaïne in zijn vrachtwagen. De coke heeft volgens de douane een straatwaarde van 100 miljoen euro. Toen de truck bij een loods in Rotterdam aankwam, werd de lading gecontroleerd. De politie was eerder al gealarmeerd over de vrachtwagen via de camera's boven de snelweg. Het camerasysteem geeft een signaal als er verdachte voertuigen langsrijden. Waarom de truck verdacht leek, is niet bekendgemaakt. De 45-jarige man uit Breda is gearresteerd. Een 36-jarige Rotterdammer die in de loods aanwezig was, zit ook vast. De drugs zijn inmiddels vernietigd, schrijft Omroep Brabant.||https://nos.nl/artikel/2446593-chauffeur-uit-breda-gepakt-met-1350-kilo-cocaine-in-vrachtwagen
2022-09-30||Uitdelen van tenten bij Ter Apel verboden in nieuwe noodverordening|| Het uitdelen van tenten bij Ter Apel wordt verboden via een nieuwe noodverordening die morgenvroeg om 09.00 uur ingaat. De Veiligheidsregio Groningen heeft dat vandaag bekendgemaakt. Slapen in een tent voor het aanmeldcentrum was al verboden. Hoewel het bezit van een tent verboden was in het gebied voor het aanmeldcentrum, is nu besloten om het uitdelen ervan ook expliciet te benoemen in de nieuwe noodverordening. Hulporganisatie MiGreat deelde eerder deze week nog tenten uit in Ter Apel, nadat duidelijk was geworden dat zo'n veertig asielzoekers buiten moesten slapen. De tenten werden de volgende ochtend verwijderd door handhavers. Voorzitter van de Veiligheidsregio Groningen Koen Schuiling zegt dat de tenten tot gevaarlijke situaties leiden, bijvoorbeeld omdat er met meerdere mensen in relatief kleine tenten onveilige situaties en brandgevaar ontstaan. MiGreat zegt tegen RTV Noord ondanks de aangescherpte noodverordening niet te stoppen met het uitdelen van tenten. "Als ik het zo inschat denk ik niet dat dit onze collega's daarvan gaat weerhouden." De organisatie heeft naar eigen zeggen nog honderden tenten op voorraad die uitgedeeld kunnen worden. Een woordvoerder van de veiligheidsregio Groningen zegt dat inmiddels bekend is dat het uitdelen van tenten strafbaar is en dat er ook op wordt gehandhaafd. "We passen dat op een nette manier toe. In het uiterste geval is een boete of straf mogelijk, maar dat is niet het oogpunt van de noodverordening. We willen het voorterrein leeg hebben want in tenten slapen is onverantwoord, onveilig en ongezond." Leden van de Protestantse Kerk Gouda willen komende nacht in Ter Apel "samen in de kou staan" met mensen die buiten moeten slapen. Ze roepen mensen op een uur met hen te waken bij het aanmeldcentrum. Er blijft een tekort aan noodopvangplekken voor asielzoekers. De nieuwe noodopvang in de Eurohal bij hotel Van der Valk in Zuidbroek wordt daarom eerder in gebruik genomen dan gepland. Vandaag worden de eerste tweehonderd asielzoekers er al ondergebracht, meldt het Centraal Orgaan opvang asielzoekers (COA). De crisisnoodopvang voor asielzoekers in Leek is daarentegen vandaag voor het laatst open. Morgen vertrekken de honderdvijftig tijdelijke bewoners van de Topsporthal naar andere opvanglocaties. De opvang was sinds 26 mei in gebruik. Waar de mensen zaterdag naartoe gebracht worden is nog niet bekend, Maar dat ze uit Leek weggaan is zeker, zegt locoburgemeester Marjan Sijperda van de gemeente Westerkwartier tegen de omroep. "We hebben overleg gehad met het COA en de harde toezegging gekregen dat de mensen morgen elders onderdak krijgen."||https://nos.nl/artikel/2446590-uitdelen-van-tenten-bij-ter-apel-verboden-in-nieuwe-noodverordening
2022-09-30||Nederlander en 8 andere Europeanen opgepakt in Iran voor rol bij demonstraties|| In Iran zijn negen Europeanen opgepakt, onder wie een Nederlander. Volgens de Iraanse veiligheidsdiensten hebben ze een rol hebben gespeeld bij de recente demonstraties. Ook zijn er personen uit Duitsland, Polen, Italië, Frankrijk en Zweden opgepakt. Volgens een verklaring van de Iraanse autoriteiten zijn ze opgepakt "tijdens rellen of omdat ze op de achtergrond plannen daarvoor maakten". De Nederlandse ambassade in Teheran is dinsdag benaderd door iemand die meldde dat zijn vriend op 21 september was opgepakt in Iran en sindsdien vastzit, laat het ministerie van Buitenlandse Zaken weten. De ambassade heeft navraag gedaan bij de Iraanse autoriteiten om consulaire bijstand te kunnen bieden, maar Iran heeft daar niet op gereageerd. Nederland blijft druk uitoefenen om alsnog toegang te krijgen, aldus het ministerie. In Iran gaan al twee weken op veel plekken demonstranten de straat op, na de dood van de 22-jarige Mahsa Amini. Zij kwam om het leven na haar arrestatie door de moraalpolitie. De vrouw zou zich niet hebben gehouden aan het islamitische kledingvoorschrift om haar hoofd te bedekken. Bij de demonstraties zijn tientallen mensen om het leven gekomen. Onder de doden zijn demonstranten, maar ook leden van de veiligheidsdiensten.||https://nos.nl/artikel/2446585-nederlander-en-8-andere-europeanen-opgepakt-in-iran-voor-rol-bij-demonstraties
2022-09-30||'Stopzetten versterking Groningse huizen was wishful thinking'|| Het ministerie van Economische Zaken heeft te simpel gedacht over het versterken van onveilige huizen als de gaskraan in Groningen maar dicht zou gaan. Dat concluderen de getuigen die vandaag zijn gehoord door de parlementaire enquête gaswinning Groningen. Vanochtend was het de beurt aan Chris Kuijpers, directeur- generaal van het ministerie van Binnenlandse Zaken (2017-2022) en Kajsa Ollongren. Zij was de hoogste ambtenaar op het ministerie van Algemene Zaken (2011-2014) en minister van Binnenlandse Zaken (2017-2022). Binnenlandse Zaken heeft in die periode de versterkingsoperatie in Groningen een paar jaar overgenomen van het ministerie van Economische Zaken. In maart 2018 besloot toenmalig minister Wiebes van Economische Zaken de gaskraan in Groningen dicht te draaien vanaf medio 2022. Hij wist zijn collega's in het kabinet te overtuigen verder te verminderen dan de eerder door het Staatstoezicht op de Mijnen geadviseerde 12 miljard kuub gas. Dat had alles te maken met een nieuwe zware beving in januari van dat jaar, maar ook met de lastig te maken inschatting van het aantal onveilige huizen in het gaswinningsgebied en het versterken van die panden. Wiebes wilde de tijd nemen om allereerst de meest onveilige panden te versterken. Die aanpak leidde tot woede onder Groningers omdat zij nog langer in onzekerheid bleven over de veiligheid van hun huis. En er ontstond ongelijkheid in dorpen en straten tussen mensen die al wel te horen hadden gekregen dat hun pand zou worden aangepakt en anderen voor wie dat niet gold. Topambtenaar Chris Kuijpers vroeg zich in die tijd allereerst af of het besluit naar 0 te gaan wel kon. Wat zou het betekenen voor de leveringszekerheid? Hij vreesde bovendien dat Wiebes te positief was over het effect van het stoppen met gaswinnen op de versterkingsopgave, omdat er geen einde aan de aardbevingen zou komen. In een interne memo noemde hij dat "wishful thinking". Ook Ollongren had zo haar vraagtekens bij het stopzetten van de gaswinning. Ze maakte zich niet alleen zorgen over het optimisme over de versterking van huizen, maar ook over de grotere afhankelijkheid van Russisch gas. Het was overigens voor haar geen reden om dwars te gaan liggen in de ministerraad. Minister Wiebes rekende destijds aan zijn collega-ministers voor dat er werd uitgegaan van 4200 huizen die niet langer versterkt hoeven te worden. Dat zou 1,9 miljard euro schelen. "Maar dat was heel erg speculatief. We moesten het beter onderzoeken en daar was tijd voor nodig", zegt Ollongren. Met de bemoeienis van het ministerie van Binnenlandse Zaken in 2019 kwam er een minder technocratische benadering van de gaswinningsproblemen met meer aandacht voor de Groningers, blijkt uit de verhoren vandaag. Kuijpers beschreef dat als volgt: "We hadden eerder en indringender vanuit de inwoner moeten denken. Je moet het gebied in gaan. Je kan stukken lezen en mails krijgen, maar dan zie je niet wat het met mensen doet". Het gebied in gaan was een van de eerste dingen die hij deed toen zijn ministerie de versterkingsoperatie overnam van Economische Zaken. "Je zag een soort ingenieursaanpak", zei Ollongren de technocratische aanpak. "Die technische benadering leidde tot grote onuitlegbare verschillen. Het kan technisch kloppen, maar menselijk was het niet te begrijpen." Nog ruim 20.000 huizen moeten worden geïnspecteerd en daarvan wordt ingeschat dat nog een groot deel versterkt moet worden voor het jaar 2028. Minister Ollongren zei dat ze denkt dat die streefdatum realistisch is. Eerder dit jaar zei het Staatstoezicht op de Mijnen dat dan wel het tempo drie keer sneller moet.||https://nos.nl/collectie/13902/artikel/2446584-stopzetten-versterking-groningse-huizen-was-wishful-thinking
2022-09-30||Canadese provincies worstelen met status nationale herdenkingsdag|| Canada viert vandaag de tweede editie van de Nationale Dag van Waarheid en Verzoening. Op deze dag wordt het leed herdacht dat de inheemse bevolking is aangedaan. Hoewel de overheid de herdenkingsdag tot een wettelijke feestdag heeft uitgeroepen, wordt dat niet door alle provincies gehonoreerd. Een wettelijke feestdag houdt in dat werknemers een vrije dag krijgen zonder hiervoor onbetaald verlof op te hoeven nemen. Hoewel alle provincies de herdenkingsdag erkennen, is het in slechts vier van de dertien provincies en territoria een wettelijke feestdag. Canada is een federale staat, waarbij de bestuurlijke macht verdeeld is tussen de nationale en regionale overheden. De provincies en territoria hebben hun eigen regionale overheid met een eigen premier. De nationale overheid laat de regionale overheden zelf beslissen over het instellen van een officiële feestdag voor het herdenken van de inheemse slachtoffers. De provincies worstelen met de invulling van de nationale dag. Zo stemden parlementsleden in de provincie Manitoba gisteren nog over de wettelijke status van de herdenkingsdag, minder dan een etmaal voor de herdenking. Het voorstel haalde het niet. Wel droegen meerdere parlementsleden een oranje shirt tijdens de stemming, ook als ze tegen stemden. Het oranje shirt met vaak de tekst "elk kind doet er toe" is een symbool geworden van steun aan de inheemse bevolking. "Ik vraag me af waarom de premier een oranje shirt draagt," zei Wab Kinew van oppositiepartij NDP in het parlement van Manitoba. "In het bijzonder wil ik weten waarom de premier een oranje shirt droeg, terwijl ze eerder vandaag tegen het voorstel om Orange Shirt Day een officiële feestdag te maken stemde?" Reg Helwer, de Minister van Arbeid, Consumentenbescherming en Overheidsdiensten van Manitoba, liet het parlement weten dat de provincie wel van plan is de feestdag een officiële feestdag te maken, maar dat er nog niet voldoende overlegd was met de inheemse bevolking zelf. Het nu al instellen van een wettelijke feestdag zou daarom kolonialisme in stand houden, volgens de minister. Hoewel de meerderheid van de bevolking vandaag dus geen vrije dag heeft, zijn er door het hele land activiteiten om stil te staan bij de slachtoffers van de geforceerde uithuisplaatsingen van inheemse kinderen. Zo waren er verschillende traditionele zonsopgangsceremonies: Ook de voortgang op de andere aanbevelingen van de Waarheids- en Verzoeningscommissie gaat langzaam, meldt CBC news. Zeven jaar na het verschijnen van het rapport van de commissie is slechts aan 10 procent van de aanbevelingen gehoor gegeven, volgens de monitor van de CBC. Ook inheemse leiders zijn gefrustreerd door het langzame proces. Eerder deze maand uitte een aantal van hen hun frustratie over het gemak waarmee er een Elizabeth Day werd afgekondigd na het overlijden van koningin Elizabeth. Canada hoort bij het Britse Gemenebest. "Het is een teleurstelling en ik denk dat het raciale vooringenomenheid laat zien," zei inheems leider Ross Perley van de Neqotkuk First Nation tegen CBC News. "Duizenden kinderen werden vermoord en duizenden overlevenden leven nu nog. En wij kunnen hier geen vrije dag hebben om ze te herdenken?"||https://nos.nl/artikel/2446583-canadese-provincies-worstelen-met-status-nationale-herdenkingsdag
2022-09-30||Knot: 'ECB blijft de rente komende tijd verhogen vanwege inflatie'|| Het nieuwe inflatiecijfer van het Centraal Bureau van Statistiek (CBS) verraste vanochtend zelfs de rekenmeesters van het CBS zelf. "Ik weet even niet wat ik zeggen moet", twitterde hoofdeconoom Peter Hein van Mulligen. Met 17,1 procent is de inflatie in september opnieuw op een recordhoogte uitgekomen. Ook voor Klaas Knot, president van De Nederlandsche Bank, kwam het hoge inflatiepercentage als een verrassing. "Vanochtend vroeg kreeg ik de cijfers onder ogen. Ik had wel iets van een verhoging verwacht, maar niet deze nieuwe aanslag op de koopkracht van de mensen." Volgens Knot is het overgrote deel van de prijsverhogingen terug te voeren op de energieprijzen en de problemen met de gastoevoer. "Vrijwel alle goederen en diensten die wij consumeren worden uiteindelijk voor een deel met energie geproduceerd. Dus de producten die nu in de winkel liggen hebben de energieprijzen van drie maanden geleden." Dat de inflatie doordruppelt in vrijwel alle delen van de economie, blijkt uit een publicatie die eerder deze week in economenvakblad ESB stond. Naast energie en voedsel werden bijvoorbeeld ook hotelovernachtingen en vloerbedekking aanmerkelijk duurder. Slechts een klein aantal categorieën laten nog prijsdalingen zien, volgens het artikel van een DNB-werknemer. Het gaat onder andere om televisies, mobiele-telefoondiensten, en personal computers. Wat het betekent als de inflatie oploopt zie je in onderstaande video Niet iedereen wordt even hard geraakt door de inflatie, zegt Knot. "Nee, er zitten buitengewoon grote verschillen in." Iemand met een vast energiecontract heeft veel minder last van de inflatie dan een consument die er juist nu een afsluit.  Het CBS werkt aan een oplossing om de meetmethode te verfijnen, waarbij nu nog uit wordt gegaan van modelcontracten. "Weinig mensen hebben dit soort modelcontracten." "Het is onze taak om ervoor te zorgen dat de tijdelijk fors hogere inflatie zich niet gaat verankeren in de maatschappij", legt Knot uit over de taak van de centrale banken. "We zullen niet rusten voordat er weer een geloofwaardig uitzicht is op de terugkeer naar 2 procent inflatie." Dat is het streefcijfer van de Europese Centrale Bank. Om daarnaar terug te keren zal de ECB de komende vergaderingen de rente blijven verhogen, volgens Knot. Zoals ook al werd gedaan in juli en september. "Daar is de bestuursraad van de Europese Centrale Bank unaniem in." Terwijl de centrale banken zo de economie probeert te remmen om inflatie tegen te gaan, trekt de overheid juist miljarden uit aan steunpakketten. Geld dat juist weer terechtkomt in de economie. "Wij roepen al langere tijd de overheden op vooral geen olie op het vuur te gooien", zegt Knot over die tegen elkaar inwerkende krachten.  "Dat er steun moet worden verleend is buitengewoon begrijpelijk", zegt Knot. "Maar die steun moet gericht zijn, moet tijdelijk zijn en waterdicht afgefinancierd. Dat betekent geen open eindjes, geen uitgaven vandaag financieren met inkomsten die morgen pas binnenkomen." "Wij hebben het vermoeden dat we dicht bij de piek van de inflatie zitten en dat we in de loop van 2023 een geleidelijke daling gaan zien", zegt Knot. "Onze ramingen zijn met buitengewoon veel onzekerheden omgeven. Maar we voorzien een inflatieniveau van 5 à 6 procent in 2023. Pas in 2024 verwachten we pas weer in de buurt van de 2 procent te gaan komen."||https://nos.nl/artikel/2446581-knot-ecb-blijft-de-rente-komende-tijd-verhogen-vanwege-inflatie
2022-09-30||Westen veroordeelt annexatie Oekraïense regio's en komt met nieuwe sancties|| De illegale annexatie van vier regio's in Oekraïne wordt internationaal scherp veroordeeld. De VS en de EU stellen in een reactie op de inlijving nieuwe sancties in tegen Rusland. De Amerikaanse sancties zijn onder meer gericht tegen het militair-industriële complex achter de oorlog, bijvoorbeeld op het gebied van infrastructuur. Ook worden 278 Russische politici die aan de inlijving van Loegansk, Donetsk, Cherson en Zaporizja meewerken geraakt. De Amerikaanse president Biden sprak in een reactie van een "frauduleuze poging" om Oekraïens gebied te claimen. Volgens hem wordt het internationaal recht geschonden en het handvest van de Verenigde Naties "vertrapt". Rusland toont daarmee zijn "minachting voor vreedzame naties", zei de president. Hij riep ook andere landen op de annexatie te veroordelen. Ook de EU werkt aan een nieuw sanctiepakket. Nederland steunt die sancties, liet premier Rutte weten tijdens de wekelijkse persconferentie na de ministerraad. "Nederland zal deze annexatie, net als die van de Krim, nooit erkennen", zei de premier. "De wereld zal niet accepteren dat Poetin met een paar pennenstreken de erkende grenzen verlegt." Minister Hoekstra van Buitenlandse Zaken heeft laten weten dat hij de Russische ambassadeur gaat ontbieden om hem te vertellen dat Nederland de annexatie van vier Oekraïense provincies "volstrekt onacceptabel" en "illegaal" vindt. Hij hoopt dat ook andere landen duidelijk zullen maken "dat we met elkaar doorgaan met het steunen van Oekraïne". Dat betekent ook dat Nederland opnieuw wapens zal leveren, als daar een verzoek voor komt. "Laten we ons realiseren wat hier gebeurt: er wordt in een land dat niet van Rusland is een referendum gehouden en dat is op geen enkele manier acceptabel", aldus Hoekstra. In een video die lijkt bedoeld als reactie op de speech van Poetin heeft de Oekraïense president Zelensky aangekondigd dat zijn land een formele aanvraag indient om toe te treden tot de NAVO. "We zetten onze beslissende stap om de Oekraïense aanvraag voor versnelde toetreding tot de NAVO te willen ondertekenen", schrijft hij op Telegram. Zelensky stelde dat Oekraïne "de facto" al deel uitmaakt van de westerse militaire alliantie. "We vertrouwen elkaar, we helpen elkaar en we beschermen elkaar", aldus de president. Hij herhaalde dat de vrede alleen kan terugkeren door "de bezetters van ons hele grondgebied te verdrijven" maar zei ook dat Kiev klaar is voor onderhandelingen met Moskou, alleen niet met Poetin. "Hij weet niet wat waardigheid en eerlijkheid is. Daarom zijn we klaar voor een dialoog met Rusland, maar wel met een andere president." NAVO-topman Jens Stoltenberg zei tijdens een persconferentie vanavond dat Oekraïne volledig in zijn recht staat een aanvraag voor het lidmaatschap te doen. Elk Europees democratisch land mag dit doen. Wel wees hij erop dat een NAVO-lidmaatschap van Oekraïne goedgekeurd zal moeten worden door alle dertig NAVO-landen. Wat hem betreft is de prioriteit nu dan ook eerst om Oekraïne te steunen in de strijd tegen Rusland. Verder veroordeelde Stoltenberg de annexatie van de vier regio's in Oekraïne door Rusland. De NAVO erkent de inlijving van die regio's en van de Krim niet. Het zijn gebieden die bij Oekraïne horen, benadrukte hij. "Rusland mag niet winnen want dat betekent het einde van Oekraïne als soeverein land", zei Stoltenberg. Ook de Britse premier Truss zei dat Poetin niet kan worden toegestaan om internationale grenzen met bruut geweld te verleggen. "We zullen ervoor zorgen dat hij deze illegale oorlog verliest." Ook elders uit Europa komen felle reacties. De Zweedse premier Andersson noemde de annexatie "een complete farce" en de nieuwe Italiaanse premier Meloni zei dat Poetin "opnieuw zijn Sovjet-achtige, neo-imperialistische visie heeft gedemonstreerd die de veiligheid van het hele Europese continent bedreigt".||https://nos.nl/artikel/2446580-westen-veroordeelt-annexatie-oekraiense-regio-s-en-komt-met-nieuwe-sancties
2022-09-30||Europese Unie maakt reizen van Russen naar de EU lastiger|| Het zal voor Russen die de mobilisatie willen ontvluchten lastiger worden om de Europese Unie in te komen. De Europese Commissie presenteerde vanmiddag strengere visumrichtlijnen. Het gaat hierbij om tijdelijke visa die bijvoorbeeld toeristen kunnen krijgen. Russen van wie het vermoeden bestaat dat ze langer dan 90 dagen in de EU willen blijven, krijgen geen tijdelijk visum meer als het aan de Commissie ligt. Ook moeten er betere veiligheidscontroles komen. Landen worden streng geadviseerd de richtlijnen over te nemen zodat het visumbeleid van de EU-landen hetzelfde is. "De dreiging van de veiligheid is echt. De EU zal zichzelf en zijn burgers beschermen", zei Eurocommissaris Ylva Johansson. Landen die grenzen aan Rusland worden geadviseerd strengere controles uit te voeren. Zo moeten paspoorten beter worden gecontroleerd en moet goed gekeken worden of de Russische reiziger geen risico vormt voor de veiligheid in Europa. Mochten douaniers in bijvoorbeeld Estland of Letland tot de conclusie komen dat er toch een veiligheidsrisico is dan kan het verleende visum alsnog worden afgepakt. Ook wil de Commissie dat tijdelijke visa voor de EU niet meer mogen worden aangevraagd in andere landen. Het zou bijvoorbeeld betekenen dat Russen die naar Georgië zijn gevlucht daar geen tijdelijk visum meer kunnen aanvragen voor een EU-land. Dat kan dan alleen nog maar in Rusland. De Commissie lijkt met deze nieuwe regels te hebben geluisterd naar de zorgen van de Baltische Staten. Letland vindt het bijvoorbeeld lastig vast te stellen of de vluchtende mannen echt tegen Poetin en de oorlog zijn. Eurocommissaris Johansson zei dat Russen die asiel aanvragen nog altijd naar de EU mogen komen. Maar in de praktijk zal het een stuk lastiger worden om naar Europa te vluchten. Door de huidige sancties gaan er al geen directe vluchten meer vanuit Rusland naar de EU.||https://nos.nl/artikel/2446579-europese-unie-maakt-reizen-van-russen-naar-de-eu-lastiger
2022-09-30||EU akkoord over inkomstenplafond groene energie, niet over prijsplafond op gas|| De energieministers in de EU hebben een akkoord bereikt over een inkomstenplafond voor producenten van duurzame elektriciteit en kernenergie. Over een prijsplafond op gas zijn ze het nog altijd niet eens. Producenten van groene stroom, kernenergie en ook bruinkool maken door de hoge energieprijzen winsten waar ze nooit rekening mee hebben gehouden. Dat komt doordat de gasprijs zeer bepalend is voor de prijs van stroom, ook al is gas maar voor 14 procent de bron van elektriciteit in Europa. Bij een hoge gasprijs zien bedrijven die uit andere bronnen putten hun winsten dus stijgen. De ministers hebben besloten tot een inkomstenplafond van 180 euro per megawattuur voor die producenten. Wat overblijft moet worden ingezet om de energierekening voor consumenten betaalbaar te houden. De lidstaten moeten dat zelf regelen. De EU-landen en de Europese Commissie zijn het nog altijd niet eens over een prijsplafond op gas. Vijftien landen hadden geëist dat de Commissie met een voorstel kwam over zo'n prijsplafond. De Commissie en een merendeel van de EU-landen, inclusief Nederland, zien zo'n prijsplafond niet zitten. Maar de druk op deze landen groeit om met iets te komen. Hoewel de gasvoorraden in de EU inmiddels voor meer dan 90 procent zijn gevuld en de EU-landen gemiddeld minder gas zijn gaan gebruiken, is de gasprijs nog heel hoog. In Nederland geldt vanaf 1 januari sowieso een prijsplafond voor gas en elektriciteit, maakte het kabinet op Prinsjesdag bekend. Dat zou een gemiddeld huishouden zo'n 2280 euro in een jaar moeten schelen. Een maatregel waar de lidstaten het wel over eens zijn, is dat Europese lidstaten het elektriciteitsverbruik verder moeten verminderen. In totaal moet het verbruik met 10 procent omlaag. De helft daarvan moet worden bespaard in de piekuren, oftewel de tijdstippen op de dag waarop de meeste energie wordt gebruikt. Het idee is dat er dan minder duur gas nodig is om elektriciteit op te wekken.||https://nos.nl/artikel/2446578-eu-akkoord-over-inkomstenplafond-groene-energie-niet-over-prijsplafond-op-gas
2022-09-30||500 miljoen euro voor meer werkplezier in de zorg|| Meer stagebegeleiding voor herintreders, minder slopende werkroosters en meer zeggenschap voor werknemers in de zorg. Minister Helder voor Langdurige Zorg probeert op deze manier voor elkaar te krijgen dat zorgpersoneel meer werkplezier krijgt en geen andere baan zoekt. Al lange tijd wordt in wetenschappelijke rapporten gewaarschuwd voor het oplopende tekort aan personeel in met name ziekenhuizen en verpleeghuizen. In 2031, over negen jaar, zou het tekort zijn opgelopen tot 135.000 werknemers, zo blijkt uit recente cijfers. Door de vergrijzing hebben steeds meer Nederlanders zorg nodig. Werken in de zorg is door de onregelmatige werktijden, het gebrek aan inspraak en het grote ziekteverzuim niet zeer aantrekkelijk. Minister Helder trekt vanaf 2023 jaarlijks 500 miljoen euro uit voor een "toekomstbestendige arbeidsmarkt'. Ze wil werken in de zorg aantrekkelijker maken. "Er is grote behoefte om zorgmedewerkers trots, plezier en zeggenschap in hun werk te geven." De minister zegt dat alleen een hoger salaris niet genoeg is. "Werknemers moeten ook een goed rooster hebben en de werkgevers moet aandacht hebben voor de balans tussen privé en werk."||https://nos.nl/artikel/2446565-500-miljoen-euro-voor-meer-werkplezier-in-de-zorg
2022-09-30||Man krijgt werkstraf voor bedreigen minister met tekst op vrachtwagen|| Een 52-jarige man uit Kootwijkerbroek is door de politierechter veroordeeld tot een werkstraf van 120 uur en een voorwaardelijke celstraf van twee maanden wegens het bedreigen van stikstofminister Van der Wal. Op 18 juni werd de vrachtwagen van de man gefotografeerd op de A28. Daarop stonden de namen Pim Fortuyn en Theo van Gogh met een rood kruis en hun sterfdatum erachter. Daaronder stond "Christianne v.d. Wal" met een rood kruis en een vraagteken erachter. De afbeelding werd gedeeld in de media en de vrachtwagen werd enkele dagen later met dezelfde tekst gezien bij het boerenprotest in Stroe. De minister deed aangifte van doodsbedreiging. De officier van justitie sprak van een erg kwalijke uiting: "Anders dan een ondoordachte post op Twitter of Facebook, ging verdachte op berekenende wijze te werk. Hij bedacht de stickers, liet ze drukken en plakte deze op zijn vrachtwagen en reed naar de boerenprotesten in Stroe. Hij wist dat hij een groot publiek zou bereiken. Die tekst op zijn vrachtwagen had de potentie om te werken als een rode lap op een stier." De man zelf zegt dat hij niemand wilde bedreigen, meldt Omroep Gelderland. De man zei ook dat hij niet bedoelde dat de minister vermoord moest worden. "De media blazen dit op als ik lees dat ik aanzet tot moord. Ik zou niet durven." Het Openbaar Ministerie eiste een taakstraf van 80 uur en een voorwaardelijke gevangenisstraf van een maand. De rechter kwam tot een hogere straf omdat de verdachte met zijn bedreiging de parlementaire democratie in gevaar heeft gebracht. "U hebt geen enkele zinvolle bijdrage geleverd aan het maatschappelijke debat."||https://nos.nl/artikel/2446562-man-krijgt-werkstraf-voor-bedreigen-minister-met-tekst-op-vrachtwagen
2022-09-30||Ministers doen aangifte tegen FvD'er Van Houwelingen om nazivlag|| De ministers Kuipers en Van Gennip doen aangifte tegen FvD-Kamerlid Van Houwelingen omdat hij een foto van ze twitterde met een gefotoshopte nazivlag. Dat heeft het kabinet vandaag in de ministerraad besproken. Voor beide ministers is er "duidelijk een grens overschreden", zei Kuipers. De afbeelding deed een inbreuk op zijn gevoel. "Die vlag roept voor heel veel Nederlanders nog steeds heel veel nare herinneringen op. Daar wil je niet mee geassocieerd worden." Van Gennip voegt er aan toe dat zij het ook doen voor de ministers die na hen komen en met vergelijkbare situaties te maken krijgen. De ministers gaan gezamenlijk aangifte doen van "belediging en/of smaad en/of laster", zoals de juridische formulering luidt. "Het is verder aan de rechter om daar over te oordelen." Op de foto van Van Houwelingen leek het net of Kuipers een nazivlag hees. Van Gennip stond er naast. Op de oorspronkelijke foto stond de vlag van de Sustainable Development Goals. Dat zijn de werelddoelen voor duurzame ontwikkeling. Na zijn actie op twitter eerst te hebben verdedigd verwijderde Van Houwelingen de nazivlag. De inmiddels verwijderde tweet van Van Houwelingen: Hij zei later over het motief van zijn actie dat hij en andere FvD'ers regelmatig in verband worden gebracht met het nazisme en het fascisme. "Maar als wij het een keertje doen - hoe lichtvoetig en plagerig ook - is de wereld te klein." In een reactie op de aangifte laat partijleider Baudet weten dat het kabinet zijn partij "monddood" probeert te maken. De partij wil nu zelf aangifte doen tegen politici die FvD van fascisme of racisme beschuldigen.||https://nos.nl/artikel/2446557-ministers-doen-aangifte-tegen-fvd-er-van-houwelingen-om-nazivlag
2022-09-30||Poetin lijft Oekraïense regio's Loegansk, Donetsk, Cherson en Zaporizja in|| President Poetin heeft in het Kremlin documenten ondertekend waarmee Rusland vier gedeeltelijk bezette Oekraïense regio's annexeert. Het gaat om Loegansk, Donetsk, Cherson en Zaporizja. Ook de door Rusland geïnstalleerde leiders van die regio's hebben hun handtekening gezet. De annexatie volgt op de schijnreferenda die vorige week in de bezette regio's werden gehouden. De uitslagen ervan, waaruit zou blijken dat vrijwel iedereen voor inlijving bij Rusland had gestemd, worden internationaal amper erkend. Dat geldt ook voor de annexatie van vandaag, die in strijd is met het internationaal recht. Volgens persbureau Reuters is het de grootste annexatie van land in Europa sinds de opmars van Hitlers nazi-Duitsland. Deze Oekraïense gebieden worden door Rusland geannexeerd: Beide huizen van het parlement moeten nog instemmen met bijbehorende wetgeving. Poetin zei in een speech voor de ondertekening dat hij ervan overtuigd is dat de vier nieuwe Russische regio's er komen. "Want miljoenen mensen willen dit." De regio's worden Russisch grondgebied, waarmee elke aanval wordt gezien als een directe aanval op Russisch territorium. In het uiterste geval kan Moskou volgens de grondwet dan kernwapens inzetten. 'We zullen ons land met alle mogelijke middelen verdedigen", zei Poetin. Hij riep Kiev op om met onmiddellijke ingang de wapens neer te leggen en plaats te nemen aan de onderhandelingstafel. "Wij zijn bereid om te praten, zoals we eerder hebben gezegd. Maar we gaan het niet over Loegansk, Donetsk, Cherson en Zaporizja hebben. De mensen daar hebben gekozen en daar moet Kiev zich bij neerleggen." Hij vroeg om een minuut stilte voor alle Russen die zijn omgekomen bij de 'speciale militaire operatie', zoals Rusland de oorlog tegen Oekraïne noemt. In zijn speech van ruim een half uur haalde Poetin opnieuw uit naar het westerse landen, die hij aan hun koloniale verleden van slavernij en onderdrukking herinnerde. "Het Westen heeft geen enkele moreel recht om over democratie te spreken." Hij hekelde verder de westerse waarden en normen, waar volgens hem sprake is van satanisme en waar kinderen geslachtsveranderingsoperaties krijgen. Ook legde hij de schuld voor de explosies van afgelopen week in de Nord Stream-gasleidingen bij de VS, dat de Europese energiemarkt voor zichzelf zou willen hebben. De Russische president tekende de documenten met de door Rusland geïnstalleerde leiders van die regio's, Loegansk, Donetsk, Cherson en Zaporizja: ||https://nos.nl/artikel/2446556-poetin-lijft-oekraiense-regio-s-loegansk-donetsk-cherson-en-zaporizja-in
2022-09-30||Kottervisserij lijdt dit jaar 'ernstig verlies', zeggen onderzoekers|| De kottersector lijdt in de eerste acht maanden van dit jaar een verlies van 20 tot 30 miljoen euro, zeggen onderzoekers van de Wageningen Universiteit. Veel kotters hebben dit jaar voor langere tijd stilgelegen. De inzet van schepen was 25 tot 30 procent lager dan in 2021. Vissers zeiden in juli al tegen de NOS dat uitvaren neerkomt op diefstal uit de eigen portemonnee. Met de huidige gasolieprijs als gevolg van de oorlog in Oekraïne kunnen met name boomkorvissers onmogelijk een boterham verdienen op zee. De gemiddelde gasolieprijs was in 2022 bijna dubbel zo hoog ten opzichte van vorig jaar. "De toenemende inflatie komt daar nog eens bovenop en maakt de (platvis)visserij onder de huidige omstandigheden onrendabel", zeggen de onderzoekers. Volgens onderzoeker Kees Taal van de Wageningen Universiteit speelt ook een tekort aan bemanningsleden een rol. De opbrengst van vis en garnalen is volgens de Wageningen Universiteit wel hoger dit jaar. Toch wordt er nog steeds verlies gedraaid, doordat de kosten hard zijn gestegen. Daarnaast wachten sommige kottereigenaren op subsidie voor vissers die hun schip willen laten slopen. In de jaren voor 2021 boekte de de kottervisserij nog winst, schrijft Omroep Flevoland. In 2018 was het positieve resultaat 48 miljoen euro, een jaar later 9 miljoen euro en in 2020 5 miljoen euro. Vorig jaar werd een verlies genoteerd van 3 miljoen euro. "Er wordt gezocht naar alternatieve, zuinigere visserijmethoden. Maar innovatie, indien al mogelijk, vraagt veel tijd. Ook is het de vraag of de geboden alternatieven bij de huidige kosten wel winstgevend zijn",zeggen de onderzoekers.||https://nos.nl/artikel/2446555-kottervisserij-lijdt-dit-jaar-ernstig-verlies-zeggen-onderzoekers
2022-09-30||Ook Greenchoice stelt tariefsverhoging uit|| Nadat gisteren Essent, Eneco en Vattenfall al overstag gingen, volgt vandaag Greenchoice. Ook deze energieleverancier hield zich volgens toezichthouder Autoriteit Consument en Markt (ACM) niet aan de wettelijke regel om klanten minimaal dertig dagen van tevoren te attenderen op een prijsverandering. Greenchoice kondigt nu aan dat de wijziging van de variabele tarieven op 20 oktober in zal gaan in plaats van aan het begin van de maand. Hiermee houdt het bedrijf zich wel aan de aankondigingstermijn van dertig dagen en doet het "recht aan de wens van klanten om eerder op de hoogte te zijn van veranderingen", zoals Greenchoice zelf zegt. Greenchoice geeft in de verklaring aan zich wel aan de wet te hebben gehouden. Het uitstellen van de tariefswijziging zou enkel zijn om "de ontstane onduidelijkheid voor onze klanten op te lossen". De ACM kondigde gisteren aan dat er in oktober een onderzoek zou volgen naar de bedrijven die zich niet aan deze afspraak houden. Ook zouden er boetes kunnen komen voor bedrijven die de tarieven op 1 oktober zouden verhogen, en hiermee dus de aankondigingstermijn van dertig dagen zouden negeren. Na de aankondiging van de gestegen prijzen volgden er veel boze en ongeruste reacties van klanten. De drie grootste energiebedrijven Essent, Eneco en Vattenfall gaven gisteren al gehoor aan de dreiging van de ACM en stelden hun tariefswijzigingen uit. Essent tot in november, Eneco en Vattenfall tot dertig dagen nadat klanten het bericht van de verhoging hadden gekregen. Ook branchevereniging Energie Nederland blijft onderstrepen dat bedrijven wettelijk niets verkeerd deden. De dertig dagen zouden betrekking hebben op de opzegtermijn van klanten. Dat dit nu door de ACM wordt verbreed tot de tariefswijziging is volgens de vereniging niet correct.||https://nos.nl/artikel/2446550-ook-greenchoice-stelt-tariefsverhoging-uit
2022-09-30||Vorig jaar ruim vier miljoen sportblessures, 'meer aandacht nodig voor preventie'|| Vorig jaar liepen naar schatting 3,5 miljoen sporters in Nederland een blessure op. Zij konden hierdoor zo'n 50 miljoen dagen niet sporten. Dat blijkt uit een onderzoek van VeiligheidNL. In totaal telde het kenniscentrum voor letselpreventie 4,3 miljoen blessures. Sommige sporters kregen dus meerdere blessures in hetzelfde jaar. Vooral hardlopen, voetbal en fitness leidden tot kwetsuren. Als gevolg hiervan werden mensen voor 180 miljoen euro behandeld op de spoedeisende hulp of in het ziekenhuis. De kosten van arbeidsverzuim door blessures bedroegen 220 miljoen euro. VeiligheidNL baseerde het onderzoek op data uit het Letsel Informatie Systeem en een representatieve steekproef onder 10.000 Nederlanders, uitgevoerd door het Centraal Bureau voor de Statistiek. De cijfers vormen een aanleiding om meer in te zetten op het voorkomen van blessures, zegt programmamanager Maurice Leeser van VeiligheidNL. "We willen dat mensen bewegen. Maar blijven bewegen is het best." De blessures ontstaan onder meer doordat sporters zichzelf overschatten, zegt Leeser. Daardoor dreigt bijvoorbeeld overbelasting. Daarnaast loopt het aantal vrijwilligers in de sport volgens hem terug. "Dat betekent minder begeleiding", zegt Leeser. In de opleiding van trainers moet ook meer aandacht komen voor blessurepreventie, vindt hij. "Maar we moeten ook sporters bereiken die niet aan een bond verbonden zijn." Sportkoepel NOC*NSF kijkt niet op van het aantal geblesseerde sporters, reageert een woordvoerder. Het gaat volgens haar om "bekende cijfers": "Er zijn veel voetbalblessures, want veel mensen voetballen." Maar dat betekent volgens de woordvoerder niet dat de sportkoepel zich bij de cijfers neerlegt. "De gevolgen voor de zorg en het werk zijn vervelend", zo legt ze uit. De koepel is daarom positief over meer aandacht voor blessurepreventie. "We vinden het belangrijk dat mensen met een goed opgewarmd lijf gaan sporten."||https://nos.nl/artikel/2446549-vorig-jaar-ruim-vier-miljoen-sportblessures-meer-aandacht-nodig-voor-preventie
2022-09-30||Letland weigert Russen die vluchten voor mobilisatie, 'we hoeven ze niet'|| Honderdduizenden Russen ontvluchtten de afgelopen week hun moederland na de aankondiging van de mobilisatie, maar op asiel in EU-buurland Letland hoeven ze niet te rekenen. De minister van Buitenlandse Zaken van Letland, Edgars Rinkevics, laat er geen misverstand over bestaan. "Wij vinden ontkomen aan mobilisatie geen reden voor asiel. Deze oorlog duurt al zeven maanden. En al die tijd vonden de Russen het blijkbaar prima", zegt hij. "Ze wisten dat het leger onschuldige burgers doodde in Oekraïne en deden niets. Ze kwamen niet massaal de straat op. En nu willen ze plotsklaps weg omdat ze zelf gedood dreigen te worden? Laat ze maar naar andere landen in de Europese Unie gaan, hier hoeven we ze niet", vervolgt Rinkevics. Rinkevics heeft niet alleen morele bezwaren tegen de komst van de Russen. Hij maakt zich ook zorgen over de veiligheid in zijn land. Het is lastig om vast te stellen of de vluchtende mannen tegen Poetin en tegen de oorlog zijn, of dat ze alleen maar geen zin hebben om hun leven op het spel te zetten. Letland heeft een grote Russischsprekende minderheid. Zo'n 30 procent van de Letten spreekt Russisch als eerste taal, in de hoofdstad Riga is dat ongeveer de helft. Uit onderzoek blijkt dat onder de Russischsprekenden ongeveer een kwart sympathieën heeft voor Poetins oorlog. Dat zorgt voor toegenomen spanning in het land dat, net als de andere Baltische staten Estland en Litouwen, decennialang gedwongen onderdeel van de Sovjet-Unie was. Nog altijd ervaren de landen gevaar van grote buurman Rusland door cyberaanvallen en dreigende taal uit Moskou. "Russen willen hier natuurlijk graag heen komen", zegt de minister van Buitenlandse Zaken, "Want dat is makkelijk voor ze, er wordt hier veel Russisch gesproken. Maar we hebben geen plek voor hen. Als we zeker zouden weten dat ze anti-Poetin zijn, is het een andere zaak.", zegt de minister. "Maar we zien wie er aan de grenzen staan. Velen van hen geloven dat Rusland het juiste doet met de oorlog in Oekraïne, maar willen er zelf niet aan meedoen. Die mensen toelaten zou gevaarlijk zijn voor Letland. En dan heb ik het nog niet eens over de spionnen die tussen de Russen kunnen zitten die naar de Europese Unie willen", vervolgt hij. De harde Letse opstelling vormt een groot contrast met de opstelling van sommige andere EU-landen. In Nederland zei staatssecretaris Van der Burg eerder dat Russische mannen die niet willen vechten "zeker niet" teruggestuurd worden. Ook in Duitsland zei de minister van Binnenlandse Zaken dat Russen die willen vluchten voor mobilisatie wél welkom zijn. De verdeeldheid tussen de lidstaten is lastig, want de Europese Unie heeft een gemeenschappelijke buitengrens. En wie eenmaal in de EU is, kan naar alle lidstaten reizen zonder verdere grenscontroles. En dus proberen de EU-landen op één lijn te komen. Maar ondanks crisisoverleg lijkt een gezamenlijke oplossing nog ver weg. Rinkevics hoopt dat die uiteindelijk komt. Maar mocht het niet lukken een compromis te vinden dan sluit hij niet uit dat Letland op eigen houtje weer grenscontroles gaat invoeren. "Het is nu nog niet aan de orde. Maar dat moment kan wel komen." Hij verwacht dat hij de landen die de Russen nu welkom willen heten kan overtuigen dat niet te doen. "Ik krijg al allerlei signalen uit Duitsland dat ze bij nader inzien terugkomen van hun eerste reactie. Dat ze toch terughoudender zullen zijn en de Russische deserteurs helemaal niet met open armen zullen ontvangen." Het is niet zo dat Letland helemaal geen Russen opvangt. Aan het begin van de oorlog toonde het land zich juist wel bereid veel onafhankelijke Russische media onderdak te bieden. In een studio een half uurtje uit het centrum van Riga zit de redactie van TV Rain. Ze moesten noodgedwongen stoppen met uitzenden vanuit Moskou. Hoofdredacteur Tikhon Dzyadko is uitgesproken kritisch over de Letse weigering de Russen die willen vluchten op te vangen. "Ik steun die houding niet, ik vind dat niet slim. Het zijn deze Russen die potentieel tegen de oorlog zijn. Die onderdeel willen uitmaken van onze beschaafde wereld. Vanuit historisch en geografisch perspectief begrijp ik de Letse argwaan tegen de Russen, maar deze mannen collectief de deur wijzen werkt contraproductief." Rinkevics is niet onder de indruk. "Wij hebben meestal gelijk als het over Rusland gaat. Ik hoor vaker dat wij te emotioneel zouden zijn als het over Rusland gaat. Dat we hysterisch doen. Maar toen op 24 februari de oorlog begon, zijn die geluiden behoorlijk verstomd. Wij waarschuwden al jaren waar Poetin toe in staat is. Nu zeggen mensen: jullie hadden gelijk, en wij zaten fout."||https://nos.nl/artikel/2446546-letland-weigert-russen-die-vluchten-voor-mobilisatie-we-hoeven-ze-niet
2022-09-30||Ministers over inflatie: 'Ik schrok ervan, het is vreselijk'|| Bij het kabinet is het nieuwe inflatiecijfer van 17,1 procent hard aangekomen. "Het is vreselijk", zegt minister Kaag van Financiën. "Het is echt extreem hoog, ook in de landen om ons heen." Zij wijst erop dat het kabinet op Prinsjesdag al met een pakket koopkrachtmaatregelen van 17 miljard euro is gekomen. Ook wordt er nog hard gewerkt aan het energieplafond voor consumenten, zegt zij. Of daarbovenop meer maatregelen nodig zijn, kan Kaag nog niet zeggen. "We moeten ook uitkijken dat we niet al het geld nu uitgeven waardoor we in het geval van een recessie niets meer over hebben. Het is mijn taak daarover te waken." Meer ingrijpen kan ook juist de inflatie aanwakkeren, zegt zij. "Het is een balanceeract die in veel landen plaatsvindt." De reguliere cijfers, inclusief de inflatie volgens de Nederlandse consumentenprijsindex (CPI), worden over een week bekendgemaakt. Mogelijk gaat het Nederlandse inflatiecijfer dan weer iets omlaag, maar het beeld in de eurozone zal ernstig blijven. "Je vraagt je af hoe erg het nog kan worden", zegt minister Adriaansens van Economische Zaken. Zij werkt aan een noodoplossing voor het zogenoemde 'energie-intensieve mkb', het midden- en kleinbedrijf waarbij het energieverbruik hoog is, zoals bakkers en de glastuinbouw. Adriaansens: "We zullen toch, hoe hard het ook is, er rekening mee moeten houden dat sommige bedrijven het niet gaan trekken." Minister Van Gennip van Sociale Zaken en Werkgelegenheid schrok ook toen ze de nieuwe cijfers zag. Een week geleden werd ook al gesproken van een historisch inflatiecijfer. "En een week later hoor je dat dan alweer." Het koopkrachtpakket van het kabinet gaat veel mensen volgend jaar helpen, zegt zij. "Maar mensen moeten het nog wel gaan voelen." Van Gennip verwacht dat het kabinet volgende week de details van het prijsplafond voor de energierekening voor consumenten kan presenteren. De huren van woningcorporaties worden losgekoppeld van de inflatie, zegt minister De Jonge (Volkshuisvesting). Daarover zijn in juni afspraken gemaakt. De huren worden in plaats daarvan gekoppeld aan de cao-loonontwikkeling. "Dat garandeert dat huren betaalbaar blijven", zegt De Jonge. Hij komt binnenkort met een uitwerking van dit plan.||https://nos.nl/artikel/2446545-ministers-over-inflatie-ik-schrok-ervan-het-is-vreselijk
2022-09-30||Gouverneur Zaporizja: meer dan twintig burgers omgekomen bij Russische raketaanval|| Bij een Russische raketaanval op een konvooi burgerauto's buiten Zaporizja zijn zeker 23 mensen om het leven gekomen, meldt de Oekraïense gouverneur van de gelijknamige regio. Hij spreekt van 28 gewonden. "De bezetter viel weerloze Oekraïners aan", schrijft gouverneur Staroech op Telegram. "Het is opnieuw een terroristische aanval door een terroristisch land." Volgens Staroech ging het om een konvooi van burgers die klaarstonden om vanuit Zaporizja hulpgoederen aan familieleden te brengen in bezet gebied. Ook wilden ze mensen mee terug nemen naar Oekraïens grondgebied. De stad Zaporizja is in handen van de Oekraïners, de gelijknamige regio is grotendeels bezet door Rusland. Een cameraploeg filmde de groep auto's die doorboord waren door scherven van de raketinslag: Persbureau Reuters sprak met een vrouw die met haar man hun kinderen had bezocht in Zaporizja. "We wilden teruggaan naar mijn moeder, die is 90. Het is een wonder dat we het hebben overleefd." De door Rusland geïnstalleerde autoriteiten in het bezette deel van de regio Zaporizja hebben een ander verhaal. Een hoge functionaris zegt tegen het Russische staatspersbureau Ria dat de aanval door de Oekraïners is uitgevoerd. Ook zou het konvooi juist bestaan uit burgers die vanuit Oekraïens terrein naar het "bevrijde deel" van de regio wilden komen. Het Oekraïense leger probeert volgens hem burgers af te schrikken om zo de leegloop te voorkomen naar het deel van de regio dat later vandaag door Rusland wordt geannexeerd.||https://nos.nl/artikel/2446542-gouverneur-zaporizja-meer-dan-twintig-burgers-omgekomen-bij-russische-raketaanval
2022-09-30||Ansichtkaart kan na 42 jaar worden bezorgd in Nieuw-Vennep|| Het heeft 42 jaar geduurd, maar eindelijk is duidelijk dat een ansichtkaart die in 1980 werd gepost op een camping in het Brabantse Hoeven bezorgd had moeten worden bij Ludwina Verhoeven in Nieuw-Vennep. Zij is nu 64 jaar oud. De ansichtkaart werd deze week plotseling nieuws, omdat PostNL de kaart retour afzender bezorgde. "Onbestelbaar vanwege incompleet/ongeldig adres", stond er op een sticker op het niet-bezorgde kaartje. Aanvankelijk was alleen duidelijk dat de afzenders Jan, Veronica en Matthijs zo'n veertig jaar geleden vakantie vierden op Camping Hoeven. En dat ze een kaart met groetjes hadden gestuurd aan Ludwina en Piet in Nieuw-Vennep. Voor de postbode was dat 42 jaar geleden niet voldoende. Maar nu zijn er sociale media. "Mijn zus heeft die kaart verstuurd", reageert Ludwina Verhoeven bij Omroep Brabant. "Toen mijn zoon Matthijs het bericht op sociale media zag en ons erop wees, is ze gaan zoeken in oude fotoboeken. Het was 1980. De eerste en enige keer dat ze in Hoeven op de camping stond." "Jan is mijn zwager, die is vier jaar geleden overleden. Mijn man Piet is in februari van dit jaar overleden. Daarom vind ik het ook heel bijzonder om dit kaartje te krijgen", aldus Verhoeven. "Ik heb mijn zus Veronica gebeld, die was ook verbaasd." Ze vraagt zich wel af waar de kaart 42 jaar was. "Het adres dat erop staat, klopt. Ik woon er nog steeds. Destijds had je een vaste postbode, die wist je zelfs zonder juist adres wel te vinden. En hoe komt het dan dat het kaartje nu weer opgedoken is?" PostNL kan dat niet meer achterhalen "Omdat er vroeger in de voorbereiding van post meer werk handmatig werd verricht, raakte er weleens een kaartje kwijt. Misschien dat dat met dit kaartje ook is gebeurd", aldus een woordvoerder. Volgens hem kan het kaartje in 1980 ook verkeerd zijn bezorgd. "Misschien heeft het een hele tijd bij iemand thuis gelegen die van plan was het ooit nog op de bus te doen." Camping Hoeven (nu Molecaten Park Bosbad Hoeven) belooft het kaartje alsnog aan Ludwina Verhoeven te sturen. Een medewerker: "We willen het kaartje wel in originele staat laten. Dus we sturen het waarschijnlijk op in een envelop."||https://nos.nl/artikel/2446540-ansichtkaart-kan-na-42-jaar-worden-bezorgd-in-nieuw-vennep
2022-09-30||'Houd bij huizenbouw nu al rekening met zeespiegelstijging'|| Bij het bouwen van huizen moeten nu al maatregelen worden genomen om zo te anticiperen op de verwachte stijging van de zeespiegel. Dat staat in een rapport van kennisinstituut Deltares. Overheden moeten alle grote investeringen in woonwijken en de industrie nu al beoordelen met de gevolgen van de zeespiegelstijging in het achterhoofd, schrijven de onderzoekers. Anders beperken huidige keuzes de latere strategieën om de stijging het hoofd te bieden. In het rapport staat dat het noodzakelijk is om nu al decennia vooruit te kijken. "Je moet goed nadenken over waar in Nederland je nog wil bouwen. Maar je kunt bijvoorbeeld ook denken aan het aanpassen van dijken en het creëren van ruimte voor rivieren", zei onderzoeker Marjolijn Haasnoot van Deltares in het NOS Radio 1 Journaal. Als er geen maatregelen worden genomen, worden volgens haar huizen gebouwd die uiteindelijk weer verlaten moeten worden. Zo vraagt Haasnoot zich af of er nog bij rivieren gebouwd moet worden. Ook noemt ze een aantal andere maatregelen die efficiënt zijn, maar die kosten veel geld. Er zou bijvoorbeeld een nieuwe kustlijn kunnen worden aangelegd met eilanden, waar dan weer op gebouwd kan worden. Ook zou de aanleg van een enorme dam van Noorwegen tot Frankrijk kunnen helpen. maar dat heeft grote gevolgen voor de natuur. Deltares doet geen oproep aan de politiek om geld vrij te maken. "Dat is niet aan ons. Het rapport is gemaakt in opdracht van de Deltacommissaris. Hij zal hierover zeker gesprekken voeren met de betreffende ministeries", zegt Haasnoot. De zeespiegel langs de Nederlandse kust stijgt steeds sneller, schreven wetenschappers van de TU Delft eerder dit jaar. Daarmee is voor het eerst aangetoond dat de zeespiegelstijging langs de Nederlandse kust versnelt. Sinds begin jaren 90 stijgt de zeespiegel voor de Nederlandse kust per jaar met 2,7 millimeter. In de zeventig jaar daarvoor ging het om een stijging van 1,7 millimeter per jaar.||https://nos.nl/artikel/2446535-houd-bij-huizenbouw-nu-al-rekening-met-zeespiegelstijging
2022-09-30||Opnieuw recordinflatie door hoge energieprijzen, maar discussie over meetmethode|| De inflatie in Nederland heeft opnieuw een recordhoogte bereikt, meldde het Centraal Bureau voor de Statistiek (CBS) vanochtend. Sinds de Tweede Wereldoorlog was de inflatie niet eerder zo hoog als nu: 17,1 procent. De hoofdoorzaak daarvan is energie. De prijzen van energie inclusief brandstoffen lagen in september 114 procent hoger dan een jaar eerder. Maar over de methode waarmee het CBS de energie-inflatie meet is wel discussie. Het CBS werkt aan een nieuwe methode om beter te meten wat mensen daadwerkelijk kwijt zijn aan energie. Op dit moment meet het CBS namelijk de prijzen van nieuwe energiecontracten. Voor een nieuw contract betaal je op dit moment de hoofdprijs. De meeste huishoudens betalen echter minder, omdat ze lagere tarieven betalen die in het verleden zijn afgesloten. In de nieuwe methode kijkt het statistiekbureau naar wat mensen daadwerkelijk betalen voor hun gas en stroom. Daarvoor heeft het statistiekbureau de hulp van energiemaatschappijen ingeschakeld. Die leveren data over wat consumenten daadwerkelijk betalen en daaruit blijkt dat de stijging van de energiekosten veel kleiner is dan waar het CBS nu mee rekent. Die verandering vergt veel werk, zegt Peter Hein van Mulligen, hoofdeconoom van het CBS. "Het zijn heel grote aantallen gegevens en we moeten goed kijken of de data die we krijgen geschikt zijn." Hoeveel lager de inflatie zou zijn volgens de nieuwe methode kan het CBS nog niet precies zeggen. De verandering is "significant", zegt Van Mulligen. Waarschijnlijk gaat het om enkele procentpunten lagere inflatie, gezien hoe groot het effect van hogere energieprijzen momenteel is op het inflatiecijfer. Van gegoochel met cijfers is geen sprake, zegt Van Mulligen. "De huidige berekening is niet fout, maar we kijken of het beter kan. Voor een hele grote groep mensen sluit het gemiddelde cijfer niet aan op de werkelijke beleving. Wat wij publiceren is nooit 100 procent de waarheid voor elke Nederlander, maar je wil daar wel zo dicht mogelijk bij zitten. Als het zo veel afwijkt als nu, dan moeten we daar wel iets aan doen." Dat het cijfer in de toekomst anders wordt berekend, verandert niets aan wat mensen in hun dagelijks leven merken van hogere prijzen. Toch kan de nieuwe rekenmethode grote gevolgen hebben. Zo worden in cao-onderhandelingen de cijfers van het CBS gebruikt door vakbonden en werkgevers om loonsverhogingen af te spreken en ook voor het vaststellen van de huurprijzen wordt er doorgaans naar de inflatiecijfers gekeken. De Nederlandse inflatie is een stuk hoger dan in veel andere eurolanden. Ongeveer de helft van die landen gebruikt momenteel dezelfde manier als het CBS om het effect van de hogere energieprijzen te meten. De andere helft gebruikt een andere manier. De Nederlandsche Bank ziet graag dat alle landen dezelfde methode gebruiken en juicht het toe dat er aan aanpassingen wordt gedacht. Van Mulligen voelt de druk om de meetmethode aan te passen, maar hij waarschuwt dat de verandering niet snel komt, ook al is de rekenmethode aan het eind van het jaar mogelijk klaar. "Op z'n vroegst in de loop van volgend jaar of in januari van 2024 kunnen we deze methode gaan toepassen. Er is namelijk ook nog goedkeuring van het Europese statistiekbureau nodig, omdat inflatiecijfers internationaal vergelijkbaar moeten zijn." Je voelt de inflatie duidelijk in je portemonnee, maar hoe moet je precies kijken naar de inflatiecijfers? Een korte uitleg.||https://nos.nl/artikel/2446533-opnieuw-recordinflatie-door-hoge-energieprijzen-maar-discussie-over-meetmethode
2022-09-30||Man zit door administratieve fout 49 dagen te lang vast in gevangenis Arnhem|| Een gedetineerde van de penitentiaire inrichting in Arnhem heeft 49 dagen te lang vastgezeten. De oorzaak was een administratieve fout, staat in een maandelijks rapport van de Dienst Justitiële Inrichtingen (DJI). Eigenlijk moest de gedetineerde op 7 juli worden vrijgelaten, maar dat gebeurde niet. Volgens het rapport van de DJI werd de fout op 25 augustus bij een controle ontdekt. De gegevens van het vonnis van de gevangene waren niet juist in de administratie verwerkt, meldt Omroep Gelderland. Nadat het personeel de fout had geconstateerd, werd de gedetineerde met excuses alsnog ontslagen uit de gevangenis. De man mag om een financiële vergoeding vragen voor de periode dat hij onterecht vastzat. In principe geldt daarvoor een bedrag van 80 euro per dag.||https://nos.nl/artikel/2446531-man-zit-door-administratieve-fout-49-dagen-te-lang-vast-in-gevangenis-arnhem
2022-09-30||Amsterdam werkt aan QR-code voor nieuwsgierige kijkers bij politielint|| De Amsterdamse politie werkt aan een politielint met een QR-code. Wie die code scant, krijgt informatie over wat er achter het afzetlint gebeurt. Het idee is ook dat je via de QR-code je eigen gegevens achterlaat om je te melden als getuige of als je slachtofferhulp nodig hebt. Het idee wordt op dit moment uitgewerkt door het innovatie- en supportteam van de Amsterdamse politie, meldt AT5/NH Nieuws. Het team lijkt vooral een eind te willen maken aan de reeks vragen die bij een afzetlint op de politieagenten en handhavers worden afgevuurd. "In een eerder onderzoek heeft u, de burger, aangegeven dat u behoefte heeft aan een laagdrempelige en simpele manier van contact naar de politie toe", aldus het team op Instagram. "De huidige vormen van contact opnemen en onderhouden met de politie ervaart u als complex." In het plan zoals het nu wordt uitgewerkt biedt de QR-code toegang tot een app waarin te zien is welke belangrijke incidenten er in de straat, buurt of wijk van de bewoner zijn gebeurd. Andersom kan de gebruiker in de app ook zelf informatie kwijt over een incident of (als getuige) beelden delen. Het is nog niet zeker dat het plan doorgaat. Op dit moment houdt de politie een bewonersenquête in de Amsterdamse Bijlmermeer. Daarbij wil het innovatieteam vooral weten wat de bewoners bij een lint precies willen weten en onderzoeken of er via de app ook signalementen van daders moeten worden doorgeven. Op dit moment wordt door de politie nog nergens in Nederland met een QR-code op een afzetlint gewerkt. Wel deelt de politie Oost-Nederland bij grote evenementen of incidenten soms visitekaartjes uit met een QR-code, waarmee uitleg wordt gegeven.||https://nos.nl/artikel/2446525-amsterdam-werkt-aan-qr-code-voor-nieuwsgierige-kijkers-bij-politielint
2022-09-30||Zeker 19 doden en tientallen gewonden bij aanslag op onderwijsinstituut Kabul|| Bij een zelfmoordaanslag op een onderwijsinstituut in de Afghaanse hoofdstad Kabul zijn minstens 19 mensen omgekomen. Ook zijn er tientallen gewonden, melden de lokale autoriteiten. De slachtoffers zijn onder anderen jongeren die net klaar waren met de middelbare school. Op het moment van de aanslag waren zij bezig met een toelatingsexamen voor de universiteit. Tot nu toe heeft niemand de aanslag opgeëist. De verwachting is dat het dodental nog verder zal oplopen. Veel inwoners van het gebied waar de aanslag plaatsvond, behoren tot de Hazara, een grotendeels sjiitische minderheid in Afghanistan. In het verleden waren de Hazara geregeld het slachtoffer van aanslagen door IS. Ook werd de minderheid stevig onderdrukt onder het vorige Taliban-regime, in de jaren 90. Vorig jaar augustus grepen de Taliban opnieuw de macht in Afghanistan. De moslimextremistische organisatie heeft sindsdien benadrukt dat zij Afghanistan willen behoeden voor oorlog in de komende decennia. Toch vonden in de afgelopen maanden verschillende aanslagen plaats op moskeeën en in woongebieden. Terreurgroep IS zat achter een deel van die aanslagen.||https://nos.nl/artikel/2446524-zeker-19-doden-en-tientallen-gewonden-bij-aanslag-op-onderwijsinstituut-kabul
2022-09-30||Vogelgriep bij Groningse bedrijven: 43.000 dieren geruimd|| Bij twee pluimveebedrijven in de provincie Groningen is vogelgriep vastgesteld. In Zuidwolde, niet ver van de stad Groningen, worden ongeveer 28.000 vleeskuikens geruimd. Iets zuidelijker, bij Wildervank worden 15.000 leghennen afgemaakt. Omdat er in de buurt van de besmette bedrijven meer bedrijven zijn met pluimvee, is ook daar nu een ophokplicht en een vervoersverbod ingesteld, meldt RTV Noord. Binnen dat gebied mogen geen dieren of eieren worden vervoerd en moeten de boeren beschermende maatregelen nemen. De Nederlandse Voedsel- en Warenautoriteit test bij de andere bedrijven extra op vogelgriep. Eerder dit jaar gold ook al een ophokplicht en een vervoersverbod voor grote delen van de provincie Groningen. Dat had vooral te maken met de besmettingen die werden overgebracht via trekvogels in het Waddengebied en in het grensgebied met Duitsland. Eind juni werd dat verbod deels opgeheven, maar nu is het dus weer van kracht. Begin deze week werden op ruim 30 kilometer afstand van Wildervank, in het Drentse Nieuw-Weerdinge, ook al 200.000 kuikens afgemaakt wegens vogelgriep. Dat is waarschijnlijk de grootste ruiming in Nederland ooit. Er wordt op dit moment een proef gedaan met een vaccin dat vogelgriep kan voorkomen. Veel boeren zien dat als oplossing, maar regelgeving staat vaccinatie (nog) niet toe.||https://nos.nl/artikel/2446522-vogelgriep-bij-groningse-bedrijven-43-000-dieren-geruimd
2022-09-30||Biden waarschuwt Poetin • Zeker 30 doden door raketaanval konvooi Zaporizja|| Demonstranten hebben vandaag uit protest tegen de oorlog in Oekraïne, de Russische mobilisatie en het schijnreferendum in de bezette Oekraïense regio's rode verf gespoten op het Russische consulaat in Manhattan, New York.  De vernielingen gebeurden enkele uren voordat president Poetin zijn toespraak hield in Moskou over de annexatie van vier regio's in Oekraïne. De Amerikaanse president Biden heeft in een toespraak gezegd dat de VS en zijn bondgenoten "zich niet zullen laten intimideren door Poetins roekeloze woorden en bedreigingen". Sprekend in het Witte Huis over de annexatie zei Biden: "De Verenigde Staten zullen dit nooit erkennen. En eerlijk gezegd zal de wereld het ook niet erkennen. Hij kan het territorium van zijn buurland niet innemen en er zo simpel mee wegkomen. En we blijven doorgaan op de ingezette koers." Vervolgens richtte Biden zich direct tot zijn Russische ambtsgenoot. "Amerika is volledig voorbereid om samen met onze NAVO-bondgenoten elke centimeter van het NAVO-territorium te verdedigen, elke centimeter. Dus, mijnheer Poetin, begrijp goed wat ik zeg: elke centimeter." Er zijn nu zeker dertig mensen zijn omgekomen bij de raketaanval op een konvooi van voertuigen in de buurt van Zaporizja vanmorgen. Dat heeft de Oekraïense politie bekendgemaakt. Eerder stond het aantal doden op 25. Daarnaast zouden bij de aanval meer dan 88 gewonden zijn gevallen. Het zou gaan om een konvooi van burgers die vanuit Zaporizja hulpgoederen aan familieleden wilden brengen in bezet gebied. Ook wilden ze mensen terugbrengen naar Oekraïens grondgebied. De stad Zaporizja is in handen van Oekraïners. De gelijknamige regio wordt voor een groot deel bezet door Rusland. De autoriteiten in het door Rusland bezette deel van de regio zeggen dat Oekraïne achter de aanval zit. Ook zou het konvooi juist bestaan uit burgers die vanuit Oekraïens terrein naar het door Rusland ingenomen deel van de regio wilden rijden. Op het Rode Plein in Moskou is vandaag de illegale annexatie van vier Oekraïense provincies gevierd met een door het Russische regime georganiseerd popconcert. Terwijl de annexatie door regeringsleiders over de hele wereld is veroordeeld en onwettig verklaard, zijn in Moskou duizenden mensen naar de festiviteiten gekomen om de inlijving van de vier provincies te vieren. Op Telegram circuleerden geruchten dat mensen werden betaald om aanwezig te zijn en werden aangemoedigd om vlaggen en dergelijke mee te nemen. Ook zouden studenten worden uitgenodigd om deel te nemen in ruil voor studiepunten. In 2014 was er een soortgelijk concert na de annexatie van de Krim. Daar was Poetin aanwezig, en vandaag opnieuw. Een BBC-verslaggever die naar het concert toeging vertelt dat er van een feeststemming geen sprake was. "Ik zou het omschrijven als slap - zelfs ellendig. Mensen zingen, klappen of zingen meestal niet. Velen leken niet blij om er te zijn", zegt hij. "We spraken met veel mensen die bevestigden dat ze als georganiseerde groepen met bussen uit steden buiten Moskou waren gebracht. De meesten waren werknemers in de publieke sector. Veel mensen met wie we probeerden te praten, wilden niet praten en weigerden te zeggen waarom ze daar waren. Eén vrouw wist niet waar het evenement over ging." De Amerikaanse minister van Buitenlandse Zaken Antony Blinken heeft de nucleaire dreigingen van president Poetin omschreven als "loze woorden". De VS hebben tot nu toe weinig bewijs gezien van serieuze dreiging. "We kijken heel zorgvuldig om te zien of Rusland daadwerkelijk iets doet dat suggereert dat ze het gebruik van kernwapens overwegen. Tot op heden hebben we ze deze acties niet zien ondernemen", zei Blinken op een persconferentie in Washington. Poetin zei vandaag in zijn toespraak over de illegale annexatie van Oekraïens grondgebied de Amerikaanse inzet van kernwapens tijdens de Tweede Wereldoorlog een precedent gecreëerd zou hebben voor het gebruik ervan. NAVO-topman Jens Stoltenberg veroordeelt de annexatie van de vier regio's in Oekraïne door Rusland. De NAVO erkent deze annexatie en die van de Krim niet. Het zijn regio's die bij Oekraïne horen, benadrukte hij. "Rusland mag niet winnen want dat betekent het einde van Oekraïne als soeverein land", zei Stoltenberg. Deze illegale annexatie is volgens hem de gevaarlijkste escalatie sinds het begin van de oorlog. Over Poetin's dreigement om kernwapens in te zetten is Stoltenberg helder. Volgens hem zullen er bij een kernoorlog nooit winnaars zijn. Over de aanvraag van Zelensky voor een versneld NAVO-lidmaatschap zei Stoltenberg dat elke Europese democratie een aanvraag mag doen. Maar hij benadrukte dat alle dertig NAVO-lidstaten daarmee in moeten stemmen. De focus ligt volgens hem nu vooral op het steunen van Oekraïne in de strijd tegen Rusland. De 'nucleaire retoriek' van Rusland schrikt de ministers van Buitenlandse Zaken van de G7 niet af om Oekraïne te blijven steunen. De G7 bestaat uit het Verenigd Koninkrijk, de Verenigde Staten, Canada, Japan, Duitsland, Frankrijk en Italië. "We herhalen onze veroordeling van de onverantwoordelijke nucleaire retoriek van Rusland. Het zal ons niet afleiden of ervan weerhouden Oekraïne te steunen, zolang als nodig is", zeggen de ministers in een gezamenlijke verklaring. President Poetin heeft meermaals gezegd dat Moskou mogelijk kernwapens in zal zetten in de oorlog tegen Oekraïne. Een poging van Oekraïne om de 'Russische' gebieden in te nemen is mogelijk ook een reden om kernwapens te gebruiken, zei Poetin vandaag. Voor Oekraïne is er niets veranderd in de militaire strategie nu Rusland Oekraïens grondgebied heeft ingelijfd. "Door te proberen de regio's Donetsk, Loehansk, Zaporizja en Cherson in Oekraïne te annexeren, probeert Poetin gebieden te veroveren die hij fysiek niet eens in handen heeft", schrijft minister van Buitenlandse Zaken Koeleba op Twitter. "Er verandert niets voor Oekraïne: we blijven ons land en onze mensen bevrijden en onze territoriale integriteit herstellen", schrijft de minister. De Russische president Poetin heeft gezegd dat elke aanval op de regio's wordt gezien als een directe aanval op Russisch territorium. In het uiterste geval kan Moskou volgens de grondwet dan kernwapens inzetten. 'We zullen ons land met alle mogelijke middelen verdedigen", zei Poetin in een toespraak. Daarna was de ondertekening van de annexatie-documenten.  De Amerikaanse president Joe Biden heeft in een verklaring de illegale annexatie van de Oekraïense regio's veroordeeld. "Vergis je niet: deze acties hebben geen enkele legitimiteit", zei Biden. De verklaring van Biden werd verspreid tegelijk met de aankondiging van nieuwe Amerikaanse sancties tegen Rusland. "De Verenigde Staten zullen de internationaal erkende grenzen van Oekraïne altijd respecteren. We zullen de inspanningen van Oekraïne blijven steunen om de controle over zijn grondgebied terug te krijgen met militaire en diplomatieke middelen." Biden zei dat de VS onverschrokken is bij het leveren van wapens aan Oekraïne. "Ik dring er bij alle leden van de internationale gemeenschap op aan om de illegale pogingen van Rusland tot annexatie te verwerpen en zo lang als nodig is schouder aan schouder te staan met de bevolking van Oekraïne." De VS heeft Rusland nieuwe sancties opgelegd als gevolg van de illegale annexatie van vier regio's in Oekraïne. Het Amerikaanse ministerie van Financiën zegt dat het zich richt op het "militair-industriële complex" achter de oorlog in Oekraïne. Het gaat onder meer om twee internationale leveranciers, drie leiders van de Russische financiële infrastructuur, directe familieleden van enkele hoge Russische functionarissen en 278 leden van de Russische wetgevende macht. "We zullen niet toekijken terwijl Poetin op frauduleuze wijze probeert delen van Oekraïne te annexeren", zei minister van Financiën Janet Yellen. "Het ministerie van Financiën en de Amerikaanse regering nemen vandaag ingrijpende maatregelen om het toch al verzwakte militair-industriële complex van Rusland verder te ondermijnen en zijn vermogen om zijn illegale oorlog te voeren te beperken." Yellen voegt eraan toe dat de VS en bondgenoten niet zullen aarzelen om "strenge maatregelen" te nemen tegen mensen en bedrijven binnen en buiten Rusland "die medeplichtig zijn aan deze oorlog en deze schijnreferenda". Oekraïne heeft een formele aanvraag ingediend om toe te treden tot de NAVO. "We zetten onze beslissende stap om de Oekraïense aanvraag voor versnelde toetreding tot de NAVO te willen ondertekenen", schrijft hij op Telegram. Zelensky zegt dat dat Oekraïne "de facto" al deel uitmaakt van de westerse militaire alliantie "We vertrouwen elkaar, we helpen elkaar en we beschermen elkaar", zei hij. In een videotoespraak zei Zelensky dat alleen door "Oekraïne te versterken en de bezetters van ons hele grondgebied te verdrijven de vrede zal herstellen. We zijn onderweg om dat te bereiken", zei hij. Daarnaast blijft Oekraïne open staan om te onderhandelen, zei hij. "Het was ons land dat Rusland altijd aanbood om het eens te worden over coëxistentie op gelijke, eerlijke en waardige voorwaarden. Het is duidelijk dat dit bij deze Russische president onmogelijk is. Hij weet niet wat waardigheid en eerlijkheid is. Daarom zijn we klaar voor een dialoog met Rusland, maar wel met een andere president." Nederland steunt een nieuw internationaal sanctiepakket tegen Rusland "waar nu keihard aan gewerkt wordt". Dat heeft premier Rutte gezegd aan het begin van zijn wekelijkse persconferentie. Ook op andere manieren, bijvoorbeeld door het leveren van wapens en humanitaire hulp, zal Nederland Oekraïne "op alle manieren blijven helpen om deze strijd te winnen". "Laat glashelder zijn dat Nederland deze annexatie, net als die van de Krim, nooit zal erkennen", zei Rutte. "De wereld zal niet accepteren dat Poetin met een paar pennenstreken de grenzen verlegt. De internationale eensgezindheid is groot. We kunnen niet toestaan dat Poetin alles vernietigt wat we na de Tweede Wereldoorlog hebben opgebouwd. Daarmee is dit ook onze oorlog." De annexatiedocumenten zijn ondertekend en Poetin heeft zijn toespraak gehouden. Maar wat gebeurt er hierna? Een kort overzicht. De Russische president tekende de documenten samen met de door Rusland geïnstalleerde leiders van die regio's, Loegansk, Donetsk, Cherson en Zaporizja. Met de illegale annexatie van de Oekraïense regio's Loegansk, Donetsk, Cherson en Zaporizja willigt Rusland "de wens in van miljoenen mensen". Dat zei de Russische president Poetin in een speech voorafgaand aan de ondertekening van de annexatieverdragen. De annexatie is in strijd met het internationaal recht. Minister Hoekstra van Buitenlandse Zaken gaat de Russische ambassadeur ontbieden. Hij zal hem vertellen dat Nederland de annexatie van vier Oekraïense provincies "volstrekt onacceptabel" en "illegaal" vindt. Hij hoopt dat ook andere landen duidelijk zullen maken "dat we met elkaar doorgaan met het steunen van Oekraïne". Dat betekent ook dat Nederland opnieuw wapens zal leveren, als daar een verzoek voor komt. "Laten we ons realiseren wat hier gebeurt: er wordt in een land dat niet van Rusland is een referendum gehouden en dat is op geen enkele manier acceptabel", zei Hoekstra in reactie op de speech van de president Poetin. De Nederlandse minister noemt het dreigen met kernwapens "zeer zorgwekkend". "We moeten rekening houden met heel verschrikkelijke scenario's. Poetin doet dit allemaal niet omdat het voor hem in Oekraïne van een leien dakje gaat. Je ziet dat hij ook nu weer kiest voor verdere escalatie." De Europese Raad van regeringsleiders heeft in een gezamenlijke verklaring de illegale annexatie van Oekraïens grondgebied "krachtig en ondubbelzinnig" veroordeeld. De regeringsleiders zeggen de illegale 'referenda' nooit te erkennen, "noch de vervalste en illegale resultaten ervan", aldus de verklaring. De Raad zegt de beperkende EU-maatregelen tegen de illegale acties van Rusland te gaan versterken. "Ze zullen de druk op Rusland om zijn agressieoorlog te beëindigen verder opvoeren." President Poetin heeft in het Kremlin zojuist documenten ondertekend waarmee Rusland vier gedeeltelijk bezette Oekraïense regio's annexeert. Het gaat om Loegansk, Donetsk, Cherson en Zaporizja. Ook de door Rusland geïnstalleerde leiders van die regio's hebben hun handtekening gezet. De regio's worden volgens het Kremlin Russisch grondgebied, waarmee elke aanval wordt gezien als een directe aanval op Russisch territorium. In het uiterste geval kan Moskou volgens de grondwet dan kernwapens inzetten. 'We zullen ons land met alle mogelijke middelen verdedigen", zei Poetin. Poetin zei in zijn toespraak over de illegale annexatie van Oekraïens grondgebied dat het Westen hypocriet is. Hij herinnerde de landen aan hun koloniale verleden van slavernij en onderdrukking. "Het Westen heeft geen enkele moreel recht om over democratie te spreken." Volgens de president is de ontwikkeling van Rusland een "bedreiging voor het Westen" en zoekt de westerse wereld naar manieren om zijn land zwakker te maken. Hij sprak ook over de Amerikaanse inzet van kernwapens tijdens de Tweede wereldoorlog, die daarmee een precedent gecreëerd zou hebben voor het gebruik ervan. Poetin zei verder open te staan voor een bestand en onderhandelingen met Oekraïne. Hij zei wel dat de ingelijfde gebieden nooit meer worden afgestaan. Verder legde Poetin de schuld voor de explosies van afgelopen week in de Nord Stream-gasleidingen bij de VS, dat de Europese energiemarkt voor zichzelf zou willen hebben. In het Kremlin in Moskou heeft president Poetin een toespraak gehouden voorafgaand aan de ondertekening van de annexatieverdragen van de Oekraïense regio's Loegansk, Donetsk, Cherson en Zaporizja. Hij verwees naar de schijnreferenda die vorige week zijn gehouden in de regio's en hij zei dat de uitslagen evident waren. "Miljoenen mensen willen dit", zei Poetin over de inlijving van Oekraïens gebied door Rusland. De annexatie is in strijd met het internationaal recht. De regio's worden volgens Moskou Russisch grondgebied, waarmee elke aanval wordt gezien als een directe aanval op Russisch territorium. In het uiterste geval kan Moskou volgens de grondwet dan kernwapens inzetten. 'We zullen ons land met alle mogelijke middelen verdedigen", zei Poetin. In zijn speech haalde Poetin opnieuw uit naar het westerse landen, die hij aan hun koloniale verleden van slavernij en onderdrukking herinnerde. "Het Westen heeft geen enkel moreel recht om over democratie te spreken." Kremlin-woordvoerder Dmitri Peskov heeft gezegd dat Moskou een aanval op de Oekraïense regio's die vanmiddag worden geannexeerd, ziet als een aanval op Rusland zelf. De vrees bestaat dat Rusland daarmee de eventuele inzet van kernwapens in die gebieden wil verantwoorden. Woensdag zinspeelde president Poetin in zijn mobilisatietoespraak op de inzet van kernwapens. Het Witte Huis reageerde door aan het Kremlin duidelijk te maken dat het gebruik van die wapens direct wordt beantwoord. "We zijn heel duidelijk en precies geweest over wat dat inhoudt", zei de Amerikaanse veiligheidsadviseur Jake Sullivan afgelopen weekend. De Doema, het Lagerhuis van het Russische parlement, is door president Poetin geïnformeerd over de annexatie van vier Oekraïense regio's. Het gaat om Loegansk, Donetsk, Cherson en Zaporizja. Het informeren van het Lagerhuis is een volgende stap in het annexatieproces. Vanmiddag wordt door Poetin aangekondigd dat de regio's in Oekraïne vanaf dat moment officieel Russisch grondgebied zijn. Die claim wordt internationaal niet erkend. In 2014 werd het Oekraïense schiereiland De Krim geannexeerd door Rusland. Onder meer Syrië en Noord-Korea erkennen de claim van de Russen, de internationale gemeenschap doet dat niet. Het aantal doden bij de raketaanval in de bezette regio Zaporizja is opgelopen naar 25. Vanmorgen werd nog gesproken over 23 dodelijke slachtoffers. Rusland en Oekraïne geven elkaar de schuld van de aanval. Naar verluidt waren de slachtoffers onderweg naar de door Rusland bezette regio Donetsk om hun families op te halen, en voor humanitaire hulp. Er zijn ook tientallen gewonden gevallen. Honderdduizenden Russen ontvluchtten de afgelopen week hun moederland na de aankondiging van de mobilisatie, maar op asiel in EU-buurland Letland hoeven ze niet te rekenen.  "Ze wisten dat het leger onschuldige burgers doodde in Oekraïne en deden niets. Ze kwamen niet massaal de straat op. En nu willen ze plotsklaps weg omdat ze zelf gedood dreigen te worden? Laat ze maar naar andere landen in de Europese Unie gaan", zegt de Letse minister van Buitenlandse Zaken, Edgars Rinkevics.  Hij heeft niet alleen morele bezwaren tegen de komst van de Russen. Hij maakt zich ook zorgen over de veiligheid in zijn land.  De leider van de zelfverklaarde 'volksrepubliek Donetsk', Denis Poesjilin, zegt dat het Oekraïense leger bezig is om de stad Lyman te omsingelen. Hij noemt het nieuws "alarmerend". Twee dorpen in de buurt van de zwaarbevochten stad zijn voor een deel weer in handen van de Oekraïners, schrijft Poesjilin op de berichtendienst Telegram. Poetin gaat Donetsk vandaag officieel annexeren. Volgens Poesjilin probeert Oekraïne "uit alle macht deze historische gebeurtenis voor ons zwart te maken". Lyman wordt sinds mei bezet door de Russen. Sinds het tegenoffensief van Oekraïne is de stad weer het middelpunt van hevige gevechten. Een door Rusland geïnstalleerde hoge functionaris in de Oekraïense regio Cherson is volgens Russische staatsmedia gedood door een Oekraïense aanval. Aleksej Katerinitsjev was het plaatsvervangende hoofd van de bezette regio. Katerinitsjev bekleedde zijn functie sinds anderhalve maand. Vandaag wordt Cherson geannexeerd door Rusland. Afgelopen week werd er een schijnreferendum gehouden. Daarmee is het voor Moskou vanaf dat moment Russisch grondgebied. Hetzelfde geldt voor de regio's Loegansk, Donetsk en Zaporizja. Bij een Russische raketaanval op een konvooi zijn minstens 23 mensen omgekomen, zegt de Oekraïense gouverneur van Zaporizja. Het zou om burgers gaan die familie of vrienden wilden evacueren uit de door Rusland bezette gebieden. Het hoofd van de Russische buitenlandse inlichtingendienst zegt dat Moskou aanwijzingen heeft dat het Westen betrokken is bij de lekken in de gaspijpleidingen Nord Stream 1 en 2. Dat schrijft het Russische staatspersbureau Interfax.  "We hebben materiaal dat wijst op een westerse voetafdruk bij de organisatie en uitvoering van deze terroristische daden", zegt het hoofd van de buitenlandse inlichtingendienst van de Russische Federatie, Sergej Narysjkin. Volgens hem doet het Westen er "alles aan om de echte daders en organisatoren van deze daad te verbergen". Hij heeft niet gezegd welke aanwijzingen Rusland heeft en de uitspraken zijn dan ook niet te controleren. De Europese Unie doet onderzoek naar de oorzaak van de lekken en wie daar voor verantwoordelijk is. De Zweedse minister van Energie zei vandaag dat het zeer waarschijnlijk door een staat is gedaan. Oekraïne wees de beschuldigende vinger naar Rusland. Afgelopen maandag werden er explosies gemeld bij de pijpleidingen. De lekken werden kort daarna ontdekt toen schepen opborrelende gasbellen zagen.||https://nos.nl/liveblog/2446520-biden-waarschuwt-poetin-zeker-30-doden-door-raketaanval-konvooi-zaporizja
2022-09-30||Democratiefestival na drie jaar terug in Nijmegen als 'Grondfest'|| Het democratiefestival maakt de komende twee dagen een herstart in de binnenstad van Nijmegen. Drie jaar na de eerste editie die, zoals het ministerie van Binnenlandse Zaken berekende, de belastingbetaler 158 euro per bezoeker kostte, worden de zaken onder de naam 'Grondfest' deze keer iets bescheidener aangepakt. Op verschillende kleinere Nijmeegse binnenlocaties zijn er vandaag en morgen van 's morgens tot 's avonds laat gratis lezingen, debatten en workshops, maar ook muziek, theater en rondleidingen. Met sprekers als Nationaal ombudsman Reinier van Zutphen, schrijver/journalist Joris Luyendijk en de Vlaamse cultuurhistoricus David Van Reybrouck. Festivaldirecteur Teddy Vrijmoet is er trots op, al benadrukt zij dat de setting deze keer iets minder nadrukkelijk "feestelijk" is dan die van 2019. "Het was nooit de bedoeling van de organisatie destijds om het zo neer te zetten, maar in de beeldvorming is dat wel heel erg gaan overheersen. Terwijl democratie ook iets is waar je gewoon hard voor moet werken. En daar mag je best iets van terugzien op zo'n festival." De editie van 2019 op het eiland Veur-Lent bij Nijmegen was geënt op de grote meerdaagse democratiefestivals die de Scandinavische en de Baltische landen kennen. Zoals de Folkemødet (Volksvergadering) op het Deense eiland Bornholm, die jaarlijks 140.000 bezoekers trekt. Voor de Nederlandse versie trok de regering destijds meer dan 1 miljoen euro aan subsidies uit, het leeuwendeel afkomstig van Binnenlandse Zaken. Uiteindelijk verschenen er over twee dagen 6400 bezoekers, voor een belangrijk deel ambtenaren en bestuurders die in bussen waren aangevoerd. Het leverde een berg kritiek op. Desondanks werd besloten met het festival door te gaan, zij het in afgeslankte vorm. Maar vanwege corona kon er de afgelopen twee jaar niets georganiseerd worden. Nu dus wel, met een geheel vernieuwd bestuur. Directeur Vrijmoet noemt het belangrijk om "mensen die dagelijks in onze democratie werken of daarmee bezig zijn in gesprek te brengen met anderen, die alleen in die democratie functioneren en daar al dan niet ideeën over hebben". Grondfest moet volgens haar dan ook een experimenteerplek worden voor vernieuwing op dat vlak. "En het is ook prima als blijkt dat we dit jaar in sommige opzichten nog een aanloop nodig hebben: het huidige Lowlands-festival was ook niet de eerste keren al wat het nu is." Een van de opvallende sprekers is morgen Nita Bouwman uit het Gelderse dorp Groessen. Als gevolg van ondervoeding als baby - Bouwman werd geadopteerd uit India toen ze 1 jaar oud was - ontstond bij haar een beperking die haar spraak beïnvloedt. Haar denken wordt er niet of nauwelijks door geraakt. Maar omdat haar stemgeluid 'anders' is dan gebruikelijk, wordt zij naar eigen zeggen door velen niet serieus genomen zodra ze haar mond opendoet. Bouwman laat zich er zo min mogelijk door ontmoedigen; ze is onder meer actief als ambassadeur voor de Nederlandse Vereniging voor de Verenigde Naties (NVVN). In haar speech morgen vraagt zij aandacht voor de hokjes waar de 80 procent van de bevolking zonder een beperking de andere 20 procent in stopt, zegt ze. "Of je nou arm bent, een chronische ziekte of een beperking hebt: je krijgt een stempel. Het wordt tijd dat we de sociale ijstijd achter ons laten."||https://nos.nl/artikel/2446519-democratiefestival-na-drie-jaar-terug-in-nijmegen-als-grondfest
2022-09-30||Wekdienst 30/9: Poetin tekent verdragen bezette regio's • Winnaars Gouden Kalveren bekend|| Goedemorgen! Vandaag tekent Poetin de verdragen waarmee hij vier bezette Oekraïense regio's inlijft. Energieministers komen bij elkaar in Brussel over het afromen van winsten van energiebedrijven. En op het Nederlands Film Festival worden de winnaars van de Gouden Kalveren bekendgemaakt. Eerst het weer: na het oplossen van nevel en mist een zonnig weerbeeld. In de middag ook stapelwolken. Bij een zwakke tot matige zuidenwind warmt het op naar 16 graden. Het blijft vrijwel overal droog, alleen aan zee is nog kans op een bui. Tijdens het weekend wisselvallig met een stevige westenwind. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Orkaan Ian heeft in de Amerikaanse staat Florida veel schade aangericht. Door het hoge water kunnen hulpdiensten moeilijk bij inwoners van de staat komen. De vrees bestaat dat bij het noodweer vele doden zijn gevallen. President Biden sprak de angst uit dat Ian de dodelijkste orkaan is die Florida ooit trof. "De aantallen zijn onduidelijk, maar we horen de eerste berichten die mogelijk wijzen op een aanzienlijk verlies aan mensenlevens." Alessandra Korap vecht voor het behoud van 'haar' Amazone. Net als veel andere inheemsen maakt ze zich grote zorgen. Als het beleid van de regering Bolsonaro wordt voortgezet is de Amazone straks niet meer te redden, denkt ze. Fijne vrijdag!||https://nos.nl/artikel/2446512-wekdienst-30-9-poetin-tekent-verdragen-bezette-regio-s-winnaars-gouden-kalveren-bekend
2022-09-30||Inflatie stijgt naar recordhoogte van 17,1 procent|| De inflatie in Nederland is in september gestegen naar 17,1 procent. Dat meldt het Centraal Bureau voor de Statistiek (CBS) op basis van de Europees geharmoniseerde consumentenprijsindex (HICP). Volgens het CBS is dit in ieder geval de hoogste inflatie sinds de Tweede Wereldoorlog. In augustus was het nog 13,7 procent en dat was ook al een record. De gestegen energieprijzen zijn een belangrijke oorzaak: ten opzichte van september vorig jaar zijn energieprijzen inclusief brandstof deze maand met 114 procent gestegen. Het CBS neemt voor de berekening van de inflatie de prijzen van nieuwe energiecontracten mee. Voor veel mensen zal de energie-inflatie lager uit zijn gekomen, omdat ze bijvoorbeeld nog een vast contract hebben. En ook veel mensen met een variabel contract hebben in september niet zo'n grote prijsstijging gehad. Een inflatie van 17,1 procent betekent dat de gemiddelde prijzen in september 17,1 procent hoger waren dan in september 2021. De inflatie in september komt dus niet boven op de inflatie van 13,7 procent in augustus. Het CBS zegt dat dit een eerste raming is op basis van nog onvolledige brongegevens. De reguliere cijfers, inclusief de inflatie volgens de Nederlandse consumentenprijsindex (CPI), worden over een week bekendgemaakt. In deze video leggen we uit hoe inflatie in elkaar zit:||https://nos.nl/artikel/2446511-inflatie-stijgt-naar-recordhoogte-van-17-1-procent
2022-09-30||Voorzitterverkiezing VVD van start in tijd van aanzwellend gemor|| In een roerige tijd voor de VVD kiest de partij vanaf vandaag een nieuwe voorzitter. Twee mannen van in de 60 ambiëren de functie: Onno Hoes en Eric Wetzels. Ze zijn opvallend eensgezind over de toestand in de partij: tussen de landelijke afdeling in Den Haag en de rest is er een kloof die gedicht moet worden. Van oudsher houdt de liberale achterban zich koest, maar de afgelopen tijd roeren leden zich steeds meer. De onderwerpen asiel, stikstof en klimaat leiden tot morrende VVD'ers die ontevreden zijn met het beleid, of het gebrek daaraan. De partij is kleurloos, klinkt het. En ook: de top luistert niet naar ons, de Tweede Kamerfractie mist identiteit en VVD-kroonjuwelen worden ingeleverd. Het is niet verwonderlijk dat de scherpte er wat vanaf is bij een partij die al jaren aan de macht is - en dus water bij de wijn doet - maar de voorzitterskandidaten voelen allebei de druk van de VVD-leden om er wat aan te doen. "Politici in Den Haag moeten weer de hete adem van de leden in de nek voelen", stelt Onno Hoes. Hoes, de huidige waarnemend voorzitter, is de kandidaat van het bestuur en wordt daarom door sommigen gezien als 'Haagse kandidaat'. De oud-burgemeester van Maastricht nam op tijdelijke basis de functie over van Christianne van der Wal toen zij stikstofminister werd. Hoes betoogt onder meer dat kabinetsleden en Kamerleden "weer de zaaltjes in moeten". Overigens claimt Hoes dat hij al stappen in de goede richting heeft gezet, uitmondend in het bewogen partijcongres afgelopen juni. De doorgaans volgzame leden stemden toen tegen de (tot in den treure uitonderhandelde) stikstofplannen van het kabinet. Het was een dreun voor de partijtop, maar je kan het ook een opsteker noemen voor de ledendemocratie. "Het congres was een ommekeer", aldus Hoes. De uitdager van Hoes is Eric Wetzels. Deze ondernemer in kunststoffen was voor het aantreden van Van der Wal in 2017 al een tijdje interim-voorzitter. Volgens hem moet 'de regio' bepalen waar de VVD naartoe gaat en niet 'Den Haag'. Het moet gedaan zijn met congressen als applausmachines voor de partijleider. Er was nog sprake van een derde kandidaat, Bert Homan. Maar het Assense raadslid, dat zich voor de derde keer had gekandideerd, trok zich gisteren terug en sprak zijn steun uit voor Wetzels. "Hij zit er op dezelfde manier in zoals ik." Wetzels vindt dat de verandering allang ingezet had moeten worden. Volgens hem had onrust in de partij voorkomen kunnen worden door veel eerder stevige standpunten over stikstof en asiel in te nemen. "Ik ben mister VVD voor mijn vrienden, maar op feestjes heb ik moeite uit te leggen waar mijn partij voor staat." De kans is aanwezig dat Wetzels binnenkort een begin kan maken met de partij meer kleur op de wangen te geven. Onderzoeken die circuleren onder VVD-leden en bestuurders geven hem een voorsprong op Hoes. En als laatste zetje in de rug spraken bijna dertig lokale VVD-fractieleiders gisteren in een open brief hun voorkeur uit voor Wetzels. "Eric is duidelijk een kandidaat vanuit de leden", aldus de initiatiefnemer. Mocht Wetzels winnen, dan is hij de eerste niet door het bestuur voorgedragen voorzitter (sinds de eerste verkiezing in 2003). Dat kun je zien als bewijs van tanend gezag van de partijtop. Iets dat tijdens bijeenkomsten met de kandidaat-voorzitters de afgelopen weken ook doorklonk. Zo was kritiek te horen op de vorige voorzitter, die volgens leden iets te graag minister wilde worden. De politieke ambitie stond Van der Wals onafhankelijkheid in de weg, vonden critici. Het noopte de kandidaten tot uitspraken over hun eigen aspiraties. Waarbij vooral opviel dat Hoes zei dergelijke ambities niet te hebben "voor de komende drie jaar". Leden spraken op de bijeenkomsten ook openlijk over "opvolgingskwesties" waarover de nieuwe voorzitter zich moet buigen. Lees: de opvolging van partijleider Rutte. Zelf maakt de langstzittende premier zich er vaak met een grap vanaf bij een vraag over dit onderwerp, maar door VVD'ers wordt ondertussen dus hardop gesproken over zijn vertrek. Overigens houden de kandidaten zich voorlopig op de vlakte over een eventuele nieuwe lijsttrekker. "Op dit moment doet Rutte het nog uitstekend", zegt Hoes bijvoorbeeld. En Wetzels: "De positie van Rutte staat nu niet ter discussie, maar dat kan morgen anders zijn." Het is allemaal van latere zorg. Eerst maar even gekozen worden. Komende week kunnen de ongeveer 25.000 VVD-leden stemmen. Eind volgende week wordt de nieuwe partijvoorzitter bekend.||https://nos.nl/artikel/2446509-voorzitterverkiezing-vvd-van-start-in-tijd-van-aanzwellend-gemor
2022-09-30||In half jaar tijd bijna half miljard online vergokt, vooral jongvolwassenen actief|| Nederlanders gokken online meer dan voor de openstelling van de markt was verwacht. Vooral jongvolwassenen zijn relatief veel actief op goksites. Dat blijkt uit cijfers die toezichthouder de Kansspelautoriteit verzamelde, een jaar nadat de markt voor online gokken in Nederland is opengesteld. In de eerste helft van het jaar werd 486 miljoen euro vergokt. Mogelijk komt het bedrag over heel 2022 boven het miljard uit, aangezien er steeds meer gokbedrijven actief zijn en het WK voetbal nog moet plaatsvinden. Dat evenement trekt veel sportgokkers aan. Voor het opengaan van de markt was er gerekend op ongeveer 800 miljoen euro aan jaarlijkse omzet. Er zijn 563.000 actieve accounts waarmee wordt gespeeld. Uit de cijfers blijkt dat jongvolwassenen tussen de 18 tot en met 23 jaar bovengemiddeld actief zijn. Ruim een op de vijf accounts is van een jongvolwassene. In de wet die online gokken mogelijk maakt, is juist afgesproken om jongvolwassenen zo veel mogelijk te beschermen, om een eventuele verslaving te voorkomen. Zo mogen reclames niet op jongeren worden gericht. Gemiddeld verliest een online gokker 153 euro per maand. René Jansen, voorzitter van de Kansspelautoriteit, schrikt niet van dat bedrag. "Er werd al gegokt voor de markt openging, maar dan illegaal. Het is een eigen keuze van mensen waar ze hun geld aan uitgeven. Er zijn erbij die het zich goed kunnen permitteren. Zeker als het recreatieve spelers zijn die controle over hun spel hebben, dan kan ik er niet over oordelen waar ze hun geld aan besteden." Jansen vindt dat er onderzoek moet worden gedaan naar het grote aantal jongvolwassenen die online gokken. "Er is een oververtegenwoordiging van deze kwetsbare groep en dat moeten we goed in de gaten houden. Maar we hebben nog geen diepe inzichten hierin. Het is natuurlijk een online generatie die opgegroeid is met internet, veel meer dan andere generaties." Toen de markt openging, waren er tien bedrijven met een vergunning, inmiddels zijn dat er 22. Waarschijnlijk komen er de komende maanden nog enkele bedrijven bij. De gokkers leveren de Nederlandse schatkist extra geld op. In de eerste zes maanden van het jaar kwam er bijna 400 miljoen euro aan kansspelbelasting binnen. Dat is 300 miljoen meer dan een jaar eerder.||https://nos.nl/artikel/2446508-in-half-jaar-tijd-bijna-half-miljard-online-vergokt-vooral-jongvolwassenen-actief
2022-09-30||Nog te weinig klaslokalen met CO2-meter, daarom worden ze verplicht|| Scholen worden verplicht om in ieder lokaal een werkende CO2-meter te plaatsen. Minister Wiersma voor Primair en Voortgezet Onderwijs wil de ventilatie op scholen snel in orde maken, nu de coronabesmettingen weer oplopen. Ongeveer 40 procent van de scholen heeft nog steeds niet in alle lokalen een CO2-meter, blijkt uit een peiling. De afgelopen maanden zijn honderden scholen via een speciaal hulpteam bezig geweest met het verbeteren van de ventilatie en de luchtkwaliteit. Daarbij zijn duizenden CO2-meters geplaatst die waarschuwen als de luchtkwaliteit in de klas niet goed is. "Op een aantal scholen is men nog niet zo ver, dus daar moet een schep bovenop", zegt Wiersma. Daarom wordt de CO2-meter in ieder lokaal verplicht. Dat gold al voor nieuw gebouwde en gerenoveerde basisschoolgebouwen, maar nu dus ook voor bestaande scholen. De verplichting gaat formeel in met ingang van volgend schooljaar, dus 2023-2024. Het kan niet eerder, omdat het tijd kost om het Bouwbesluit aan te passen. Maar Wiersma roept scholen met klem op om niet zo lang te wachten. Veel scholen hebben de meters wel al in bestelling, maar lang niet allemaal. De minister vindt het noodzakelijk om op alle plekken voorbereid te zijn op oplopende besmettingscijfers. Bij eerdere coronagolven bleken scholen vaak haarden van uitbraken te zijn. Om die reden besloot het kabinet tijdens de coronaperiode ook verschillende keren tot een schoolsluiting. Daar kwam veel kritiek op vanwege de leerachterstanden die ontstonden en omdat ouders thuis moesten blijven om hun kinderen op te vangen. Het uitgangspunt is nu om de scholen niet meer te sluiten vanwege corona. Wiersma wil scholen ook stimuleren om luchtreinigers in te zetten om het binnenklimaat te verbeteren. Op scholen in Staphorst wordt daarmee geëxperimenteerd om te kijken of het werkt. De minister wil die proef graag uitbreiden en roept scholen op om zich erbij aan te sluiten. Het subsidiebudget voor scholen die kampen met acute ventilatieproblemen is fors verhoogd. Scholen kunnen via die regeling maximaal 60 procent van de kosten terugkrijgen van het Rijk.||https://nos.nl/artikel/2446507-nog-te-weinig-klaslokalen-met-co2-meter-daarom-worden-ze-verplicht
2022-09-30||Rusland annexeert vandaag bezette Oekraïense regio's, Westen waarschuwt|| Rusland annexeert vandaag de bezette Oekraïense regio's Loegansk, Donetsk, Cherson en Zaporizja. De Russische president Vladimir Poetin houdt om 14.00 uur Nederlandse tijd een speciale ondertekeningsceremonie in het Kremlin. Ook houdt hij dan een toespraak naar aanleiding van de schijnreferenda die het land heeft georganiseerd. Op het Rode Plein in het centrum van Moskou is een concert om de inlijving van de vier regio's te vieren. In 2014 was er een soortgelijk concert na de annexatie van de Krim. Daarbij was ook Poetin aanwezig. In de vier regio's waren afgelopen week schijnreferenda over de aansluiting bij Rusland. Maar de uitslagen worden internationaal niet erkend. Kiev en het Westen lieten op voorhand al weten dit niet te doen. Ook de bezegeling vandaag zal internationaal geen erkenning vinden. De door Rusland benoemde leiders van de bezette regio's zijn bij de ceremonie aanwezig om 'de overeenkomst met Rusland' te ondertekenen. Donderdagavond ondertekende Poetin al decreten waarin hij de Oekraïense regio's Cherson en Zaporizja erkent als onafhankelijke gebieden. Dat is een tussenstap voorafgaand aan de annexatie van de regio's bij Rusland. De VN-Veiligheidsraad stemt vandaag over een resolutie waarin de referenda veroordeeld worden, meldt het Franse voorzitterschap van de raad. De resolutie, die is opgesteld door de Verenigde Staten en Albanië, maakt geen kans om te worden aangenomen vanwege het vetorecht van Rusland, maar moet dan worden voorgelegd aan de Algemene Vergadering van de VN. Secretaris-generaal Guterres van de Verenigde Naties zei gisteren dat de annexatie een "gevaarlijke escalatie" betekent die de vooruitzichten op vrede in de regio in gevaar brengt. Poetin zal het geannexeerde gebied als Russisch grondgebied zien. Een poging van Oekraïne om het eigen land terug te nemen zal in die situatie als aanval op Rusland gezien worden. In dat geval ziet Poetin een legitieme reden om heviger terug te slaan, bijvoorbeeld met kernwapens, vrezen analisten. "Elk besluit om door te gaan met de annexatie van de regio's Donetsk, Loegansk, Cherson en Zaporizja in Oekraïne heeft geen juridische waarde en verdient het om veroordeeld te worden", zei Guterres. De secretaris-generaal wees er ook op dat de oorlog dramatische gevolgen voor de mondiale economie heeft, met name in ontwikkelingslanden. Ook de Amerikaanse minister van Buitenlandse Zaken Blinken heeft de Russische plannen om de regio's te annexeren veroordeeld. "De schijnreferenda van het Kremlin zijn een vergeefse poging om te maskeren wat neerkomt op een verdere poging tot landroof in Oekraïne", zei Blinken. De Oekraïense president Zelensky heeft meermaals gezegd dat de referenda illegaal zijn, en dat Oekraïne hard zal reageren. Vandaag roept hij de belangrijkste defensie- en veiligheidsfunctionarissen van zijn land bijeen voor een noodvergadering.||https://nos.nl/artikel/2446506-rusland-annexeert-vandaag-bezette-oekraiense-regio-s-westen-waarschuwt
2022-09-30||Doden, stroomuitval en enorme schade in Florida door orkaan Ian|| Orkaan Ian heeft een spoor van vernieling achtergelaten in Florida. Hulpdiensten proberen inwoners van de staat te bereiken, maar dat verloopt moeizaam door het hoge water. Er wordt gevreesd voor vele doden. Ian is een van de zwaarste stormen die ooit het Amerikaanse vasteland trof. President Joe Biden vreest dat orkaan Ian de dodelijkste kan zijn in de geschiedenis van Florida. "De aantallen zijn onduidelijk, maar we horen de eerste berichten die mogelijk wijzen op een aanzienlijk verlies aan mensenlevens." Hij verzekerde de staat ervan dat de regering in Washington de kosten van de noodhulp volledig op zich zal nemen. De orkaan richtte eerder in het westen van Cuba veel schade aan. Vervolgens trok hij over de Golf van Mexico naar het zuidwesten van Florida. Daar kreeg de kust bij de steden Sarasota, Venice en Fort Myers de zwaarste klappen. Ian kwam met een windsnelheid van 240 km/u aan land, trok woensdagavond dwars over Florida en heeft inmiddels de Atlantische Oceaan bereikt. De orkaan trekt nu naar South Carolina, waar hij naar verwachting vrijdag rond de middag aan land komt. Dan is het hoogwater, wat het gebied kwetsbaarder maakt voor overstromingen. Het natuurgeweld heeft veel inwoners van Florida in een klap dakloos gemaakt: Op een aantal plaatsen in Florida staat het water nog altijd enorm hoog, soms tussen de 2 en 3 meter. Zelfs in Orlando, ver in het binnenland van Florida, zagen mensen het water tot aan hun middel komen. In getroffen gebieden weten mensen niet hoe ze zonder boot uit hun ondergelopen woning moeten komen. Velen zoeken naar slachtoffers in het gebied. In Charlotte County, een district aan de westkust van Florida met ruim 140.000 inwoners, vielen al zeker tien doden, bevestigt een functionaris aan de BBC. Een onbekend aantal mensen is vast komen te zitten in hun huis door de overstromingen. Gouverneur DeSantis van Florida zei donderdagavond op een persconferentie dat er zeker 700 reddingsoperaties in de staat zijn geweest in de nasleep van de storm. De meeste via de lucht, uitgevoerd door de Amerikaanse kustwacht. Het is onduidelijk wanneer het water zakt. Meer dan 2 miljoen mensen zitten in Florida zonder stroom. Volgens elektriciteitsbedrijven kan het dagen tot soms weken duren voor de schade is hersteld. President Biden heeft de verwoesting door Ian uitgeroepen tot een grote ramp. Daardoor kunnen inwoners van de getroffen gebieden aanspraak maken op financiële en andere hulp, zoals tijdelijk onderdak en reparaties aan hun huis.||https://nos.nl/artikel/2446505-doden-stroomuitval-en-enorme-schade-in-florida-door-orkaan-ian
2022-09-30||'Phil Collins en Genesis verkopen muziekrechten voor 300 miljoen'|| Zanger en drummer Phil Collins en zijn mede-bandleden van Genesis hebben hun muziekrechten verkocht. Muzieklabel Concord Music betaalde er volgens The Wall Street Journal 300 miljoen dollar voor. De deal omvat nummers die Collins opnam in zijn solocarrière en de muziek die hij voor Genesis maakte samen met toetsenist Tony Banks en gitarist Mike Rutherford. Daarnaast gaat het om solomateriaal van Rutherford en Banks. Opnames van Peter Gabriel, die Genesis in 1975 verliet, zijn geen onderdeel van de deal. Genesis werd in de jaren zestig opgericht. Pas in 1970 voegde Collins zich bij de band als drummer. Toen was de band al succesvol, maar Genesis werd pas echt groot toen Gabriel vertrok en Collins leadzanger van de Britse band werd. Genesis scoorde hits als I Can't Dance, Land of Confusion en Jesus He Knows Me. Ook solo boekte Collins succes met nummers als In the Air Tonight en Another Day in Paradise. De deal plaatst de 71-jarige zanger en drummer in het rijtje van muzikale grootheden als Bob Dylan en Bruce Springsteen, die de afgelopen jaren hun muziekrechten al verkochten. De catalogus van Dylan werd voor 400 miljoen dollar verkocht. De liedjes van Springsteen leverden hem zo'n 500 miljoen dollar op. Ook Neil Young en Paul Simon verkochten hun muziekrechten al. In maart van dit jaar heeft Genesis voor het laatst opgetreden in een afscheidstournee. Collins, die al geruime tijd met gezondheidsklachten kampt, was niet meer in staat te drummen. Daarom nam zijn zoon Nic plaats achter het drumstel, terwijl Phil op een stoel op het podium zat en zong. Doel van de miljoenendeal is om de muziek naar een jonger publiek te brengen, zegt Bob Valentine, president van Concord Music. "In de wereld waarin we nu leven met Facebook, Instagram, TikTok en al die andere dingen die het luisteren naar oudere muziek stimuleren zijn er zeker manieren voor ons als platenmaatschappij om deze muziek weer tot leven te brengen", zegt hij tegen The Wall Street Journal.||https://nos.nl/artikel/2446504-phil-collins-en-genesis-verkopen-muziekrechten-voor-300-miljoen
