2022-09-06||Advocaat Spaanse trucker: oorzaak drama waarschijnlijk epileptische aanval|| De vrachtwagenchauffeur die eind vorige maand in Nieuw-Beijerland inreed op een barbecuefeest had op dat moment waarschijnlijk een epileptische aanval. Dat zegt zijn advocaat Winston de Brouwer. De Spaanse trucker reed op zaterdag 27 augustus met zijn wagen van de Zuidzijdsedijk af, waarna hij terechtkwam in een barbecuefeest van de plaatselijke ijsclub. Zeven personen kwamen om het leven en zeven anderen raakten gewond. Advocaat De Brouwer stelt nu dat het een ongeluk was dat zeer waarschijnlijk volgde op een epileptische aanval. De man lijdt volgens De Brouwer aan epilepsie en zou hiervoor medicijnen slikken. Ook de avond voor het drama in Nieuw-Beijerland zou hij deze hebben ingenomen. De chauffeur had nog nooit een epileptische aanval gehad tijdens zijn werk, zegt De Brouwer. Het lijkt er volgens hem sterk op dat dit nu wel het geval was. "Hij weet niets meer van het ongeluk en heeft pas weer herinneringen vanaf het moment dat hij in een politieauto zat." Al snel na het ongeluk werd duidelijk dat de Spanjaard geen alcohol had gedronken. De resultaten van de bloedtest zijn nog niet bekend. De man zegt dat hij geen drugs had gebruikt. De chauffeur zit vast op verdenking van onder meer het veroorzaken van een verkeersongeval met dodelijk letsel. De afgelopen anderhalve week zat hij in beperking en mocht hij dus geen contact hebben met de buitenwereld. Sinds vanmiddag is hij uit beperking, waardoor zijn advocaat uitspraken over de zaak kan doen. Voor de chauffeur, afkomstig uit de Spaanse stad Murcia, was het volgens De Brouwer ingrijpend dat hij geen contact mocht hebben met zijn familie. "Hij heeft gehoord dat hij een ernstig ongeluk heeft veroorzaakt, maar heeft geen gelegenheid gehad om dat te verwerken. Want hij zit in een vreemd land, in beperking op een politiebureau." De Brouwer hoopt dat er snel meer duidelijkheid komt over de oorzaak van het drama. "Vooral ook voor de nabestaanden van de slachtoffers", zegt hij. "Ik leef erg met ze mee."||https://nos.nl/artikel/2443584-advocaat-spaanse-trucker-oorzaak-drama-waarschijnlijk-epileptische-aanval
2022-09-06||Christelijke zorgverzekeraar gaat toch abortus, ivf en euthanasie vergoeden|| De christelijke zorgverzekeraar Pro Life gaat vanaf volgend jaar alle basiszorg vergoeden, dus ook zaken als ivf-behandelingen, euthanasie en abortus. De verzekeraar, die onderdeel uitmaakt van Zilveren Kruis, is de afgelopen jaren bekritiseerd vanwege het uitsluiten van onderdelen van het basispakket die het bedrijf controversieel vond. Pro Life schrijft in een verklaring dat het uitsluiten van bepaalde vergoedingen tot een tweedeling heeft geleid en mensen heeft gekwetst. "Ook christenen denken verschillend over het uitsluiten van vergoedingen", aldus de verzekeraar. Pro Life heeft nog altijd "bedenkingen en soms bezwaren" bij bepaalde behandelingen, maar vindt dat mensen daar zelf over moeten beslissen. De christelijke waarden blijven centraal staan bij Pro Life, benadrukt de verzekeraar. Zo blijven er aanvullende verzekeringen bestaan voor specifiek christelijke zorg. Het bedrijf noemt als voorbeelden relatietherapie, stilteretraite en "natuurlijke vruchtbaarheidsmethoden". Hoewel abortus, euthanasie en (de meeste) ivf-behandelingen in het verplichte basispakket zaten, kon Pro Life vergoedingen weigeren dankzij een aangenomen amendement uit 2004. Door de wetswijziging, geïnitieerd door ChristenUnie en SGP, mag worden afgeweken van het basispakket bij "sterk controversiële" onderdelen.||https://nos.nl/artikel/2443582-christelijke-zorgverzekeraar-gaat-toch-abortus-ivf-en-euthanasie-vergoeden
2022-09-06||Basisschoolleraar vast voor het stiekem maken van naaktfoto's van kinderen|| Een 44-jarige man die werkt als leraar op een basisschool wordt verdacht van het stiekem maken van naaktfoto's van kinderen. De man uit de gemeente Heusden (Noord-Brabant) werd vorige week maandag opgepakt en zit sindsdien vast, meldt het Openbaar Ministerie. De man maakte de betreffende opnames volgens het OM niet op de school waar hij werkt. Ook zijn de kinderen die erop staan niet zijn leerlingen. Waar de man de foto's wel maakte, is niet bekendgemaakt. Na zijn aanhouding zijn onder meer mobiele telefoons in beslag genomen. Daarop bleken afbeeldingen te staan van kinderen, waaronder naaktfoto's. Aan de hand van de beelden wordt verder onderzoek gedaan. De man wordt verdacht van het maken en het in bezit heben van kinderporno. De werkgever van de verdachte is op de hoogte gebracht van zijn aanhouding, schrijft Omroep Brabant.||https://nos.nl/artikel/2443581-basisschoolleraar-vast-voor-het-stiekem-maken-van-naaktfoto-s-van-kinderen
2022-09-06||Voortvluchtige van aanslagen Canada toch nog niet gevonden|| Een urenlange zoektocht van de Canadese politie naar de man die wordt gezocht voor de dodelijke steekpartijen in de provincie Saskatchewan heeft niets opgeleverd. De voortvluchtige verdachte was mogelijk gezien in James Smith Cree Nation, de plek waar afgelopen weekend tien mensen werden doodgestoken. De autoriteiten melden dat niet duidelijk is waar de man zit. De bevolking wordt opgeroepen om voorzichtig te blijven. De afgelopen dag werd gemeld dat de man mogelijk gezien was in James Smith Cree Nation, een reservaat voor oorspronkelijke bewoners van Canada. Bij een zoektocht werd veel zwaarbewapende politie op de been gebracht. Afgelopen weekend waren er op dertien plekken in James Smith Cree Nation mesaanvallen. Naast de tien doden raakten achttien mensen gewond. Meteen na de steekpartijen begon de politie een klopjacht op twee verdachten: twee broers van 30 en 31 jaar. De oudste werd gisteren dood aangetroffen. Zijn verwondingen zouden niet op zelfdoding duiden. De voortvluchtige Myles Sanderson heeft volgens de politie een lang strafblad en werd volgens CBC sinds mei gezocht. Hij was veroordeeld tot een celstraf van bijna vijf jaar voor onder meer mishandeling, diefstal en bedreigingen. Hij werd voorwaardelijk vrijgelaten, maar kwam niet opdagen bij zijn reclasseringsambtenaar. Deze reeks aanvallen is een van de dodelijkste aanslagen in Canada van de afgelopen jaren. Over een motief is nog niets bekend.||https://nos.nl/artikel/2443579-voortvluchtige-van-aanslagen-canada-toch-nog-niet-gevonden
2022-09-06||Nieuwe Britse premier Truss komt met lastenverlichting en nieuwe ministers|| De nieuwe Britse premier Truss heeft in haar eerste toespraak bij de ambtswoning in Downing Street haar visie bekendgemaakt. Ze beloofde onder meer om huishoudens en het bedrijfsleven te helpen met de hoge energiekosten. Later op de avond maakte ze haar kabinetsploeg bekend. Eerder op de dag werd Truss als derde vrouwelijke premier benoemd door koningin Elizabeth. Dat gebeurde in Balmoral, het Schotse buitenverblijf van de koningin.  Terug in Londen kondigde Truss in haar speech aan dat ze met een groot steunpakket de energieprijzen betaalbaar wil houden voor iedereen. Ze benadrukte dat de energiecrisis is veroorzaakt door de oorlog van Rusland met Oekraïne. De verwachtingen waren vooraf hooggespannen omdat gehoopt werd dat Truss in haar toespraak meer zou vertellen over de energiemaatregelen, maar dat gebeurde niet. Later deze week presenteert ze het pakket, waarbij ook de bedragen bekend worden. Truss is vastberaden om haar beloftes waar te maken: Truss is ook van plan om de economische situatie van het Verenigd Koninkrijk te verbeteren. Daarvoor is volgens haar een "gedurfd plan" opgesteld waarin een belastingverlaging moet zorgen voor economische groei. Niet iedereen ziet daar heil in. De vorige minister van Financiën Rishi Sunak, tegenstrever van Truss in de premierscampagne, waarschuwde al dat haar economische ideeën de inflatie verder gaan aanwakkeren. Het laatste speerpunt van de nieuwe premier is een verbetering van de gezondheidszorg. "Wij gaan ervoor zorgen dat het zorgstelsel op een goede fundering komt te staan", zei ze. Truss prees haar voorganger Boris Johnson in haar speech, niet voor het eerst, voor zijn rol in Brexit, de vaccinatiecampagne en de manier waarop hij Oekraïne steunde in de oorlog met Rusland. "De geschiedenis zal hem zien als een zeer belangrijk premier." In het kabinet van Truss gaat een van de belangrijkste posten, die van minister van Financiën, naar Kwasi Kwarteng. Onder Johnson was hij nog minister van Economische Zaken. James Cleverly bekleedt in het nieuwe kabinet de ministerspost voor Buitenlandse Zaken. Minister van Volksgezondheid en vicepremier wordt Therese Coffey. Ze is al tijden een politieke bondgenoot van de nieuwe premier en leidde ook de campagne van Truss. Iemand die op dezelfde positie blijft zitten, is Ben Wallace, als minister van Defensie. Hem was na het aftreden van Johnson gevraagd om mee te doen met de race voor het leiderschap, maar daar bedankte hij voor. Hij gold binnen de Conservatieve partij als grote favoriet.||https://nos.nl/artikel/2443578-nieuwe-britse-premier-truss-komt-met-lastenverlichting-en-nieuwe-ministers
2022-09-06||Schiphol geeft toe: 'We hadden te weinig oog voor arbeidsomstandigheden'|| Schiphol wil zich voortaan meer gaan bemoeien met de zware werkomstandigheden van de bagage- en vrachtsjouwers. De luchthaven zegt dat in reactie op publicaties van vandaag door de NOS en Nieuwsuur. Tot nu toe stond Schiphol op het standpunt dat inmenging in het arbobeleid van de afhandelaars buiten zijn juridische verantwoordelijkheid lag. Overigens blijkt topman Dick Benschop deze zomer in een brief aan minister Harbers te hebben gepleit voor een andere "markttoegang", zodat het aantal bagage- en cargobedrijven kan worden teruggebracht. Benschop zegt af te willen van de "ongezonde concurrentie" tussen deze bedrijven. Op dit moment zijn er zes verschillende bagage- en cargoafhandelingsbedrijven actief op Schiphol die met elkaar concurreren, veel meer dan in buurlanden. Schiphol stond jarenlang toe dat steeds weer nieuwe afhandelaars konden toetreden. Door de onderlinge concurrentie waren de bedrijven gedwongen hun diensten zo goedkoop mogelijk aan te bieden, en dat maakte Schiphol aantrekkelijk voor luchtvaartmaatschappijen. Maar uit gezamenlijk onderzoek van de NOS en Nieuwsuur blijkt dat het bagage- en vrachtpersoneel dat in dienst is bij deze concurrerende bedrijven, hiervan de dupe werd. Deze medewerkers doen al jarenlang fysiek zwaar werk, en hun werkgevers, de afhandelaars, doen onvoldoende om dat werk te verlichten. Zo hebben de meeste afhandelaars nog altijd te weinig functionerende tilhulpmachines in de bagagekelder. Een deel van de medewerkers kampt met lichamelijke problemen. Afhandelaar Swissport wijt de situatie aan de onderlinge concurrentie op Schiphol. "Daardoor wil je steeds goedkoper afhandelen, dat is nodig voor het voortbestaan van je bedrijf. En dat heeft invloed op de arbeidsomstandigheden", aldus de directeur personeelszaken Michel van de Stolpe. Schiphols operationeel directeur Hanne Buis erkent dat de focus van Schiphol "in het verleden erg is geweest op concurrentie en lage kosten". Schiphol weet al jaren dat er problemen zijn met niet functionerende tilhulpen, en is bovendien eigenaar van dat materieel. De luchthaven heeft zich echter nooit met de arbeidsomstandigheden van bagageafhandelaars willen bemoeien. Volgens Schiphol was dat juridisch niet mogelijk, omdat de bagagemedewerkers in dienst zijn bij de afhandelaars, en de afhandelaars weer een contract hebben met de luchtvaartmaatschappijen. Toch zegt Schiphol nu te gaan zoeken naar manieren om de arbeidsomstandigheden van het grondpersoneel te helpen verbeteren. In de regels omtrent de Schiphol-toegangspas staat overigens al jaren dat bedrijven met zo'n pas een "aantoonbaar adequaat arbosysteem" dienen te hebben, dat Schiphol daar periodiek toezicht op kan uitoefenen en dat bedrijven verplicht zijn om daaraan mee te werken. In reactie op vragen hierover zegt Schiphol achteraf toch "te weinig oog" te hebben gehad voor de arbeidsomstandigheden, en dat de luchthaven daarin "een grotere rol" had moeten nemen. Operationeel directeur Buis kan nog weinig concreets noemen waarmee en hoe de luchthaven de arbeidsomstandigheden precies gaat verbeteren. Ze zegt wel "meer in gesprek" te willen over de tilhulpen. "Moeten die veranderen, moet de instructie veranderen, of moeten wij gewoon strenger worden en eisen dat ze gebruikt worden?" Buis weet niet precies wanneer de tilhulpen op orde zullen zijn: ze hoopt over een jaar. Ook zegt de luchthaven eventueel in gesprek te willen gaan met de luchtvaartmaatschappijen over een maximumgewicht per koffer. Die mogen nu 23 kilo wegen, en nog meer als reizigers ervoor betalen. Terwijl volgens inspectienormen medewerkers eigenlijk niet meer dan 5 kilo mogen sjouwen. Buis zegt het gesprek te willen aangaan, maar zegt tegelijkertijd dat het een verantwoordelijkheid van de luchtvaartmaatschappijen is, en dat ze niet verwacht dat het 'haalbaar' is. In de brief die Schiphol-ceo Benschop deze zomer naar minister Harbers stuurde, stelt hij dat het hoge aantal afhandelaars leidt tot "risico's met betrekking tot arbeidsomstandigheden". Schiphol zegt "een marktmodel met een gereguleerde markttoegang" te willen. Hoeveel afhandelaars er dan mínder moeten komen, en binnen hoeveel tijd, kan Benschop niet zeggen. "Dat weten we nog niet precies, dat zijn we aan het ontwerpen." Dat medewerkers door het werk op Schiphol ernstige lichamelijke problemen hebben vindt Benschop "heel vervelend". Operationeel directeur Hanne Buis sluit zich daarbij aan: "Dat voel ik in mijn buik en dat is verschrikkelijk." Toch ligt de aansprakelijkheid voor de geleden schade bij de afhandelaars, zeggen ze. Buis zegt wel dat ze wil kijken of er een rol is voor Schiphol om de afhandelaars hierin te ondersteunen. Schiphol heeft overigens zelf de mogelijkheid om eisen stellen aan afhandelaars, zodat het aantal omlaag kan worden gebracht. Tot nu toe heeft de luchthaven dat niet willen doen. Schiphol beweerde tot voor kort dat Europese regels dit onmogelijk maakten. Maar uit onderzoek uit 2021, in opdracht van het ministerie van Infrastructuur, bleek dat dit wel kan.||https://nos.nl/collectie/13911/artikel/2443574-schiphol-geeft-toe-we-hadden-te-weinig-oog-voor-arbeidsomstandigheden
2022-09-06||Pools-Nederlandse bende gelinkt aan zaken van De Vries en 'tattookillers'|| Onderzoek naar een Pools-Nederlandse 'liquidatiebende' heeft nieuwe verbanden blootgelegd tussen verschillende strafzaken. De nieuwe getuige in de Peter R. de Vries-zaak speelt daarbij een belangrijke rol. Dit bleek vandaag in de rechtbank in Zwolle, waar een eerste zitting was tegen een groep die geweldsklussen zou hebben uitgevoerd. Het gaat om zeven mannen tussen de 18 en 45 jaar, deels van Poolse en deels van Nederlandse afkomst. Eén verdachte komt uit de Dominicaanse Republiek. Het Openbaar Ministerie spreekt van "uitvoerders van zware criminaliteit". Sommige verdachten waren volgens het OM betrokken bij liquidatiepogingen en ander geweld, anderen zouden verantwoordelijk zijn geweest voor een enorme wapenvoorraad. Die bestond uit tientallen automatische geweren, pistolen en enkele raketwerpers. De politie vond de wapens eerder dit jaar in een schuurtje in Alphen aan den Rijn. Het onderzoek naar de groep blijkt vertakkingen te hebben naar allerlei andere strafzaken. In de eerste plaats is er een link met de moord op Peter R. de Vries. Het OM gebruikt in de zaak van vandaag verklaringen van dezelfde Poolse getuige die heeft verteld over de moord op De Vries. Na zijn verhaal werd de uitspraak uitgesteld. Deze nieuwe 'getuige 5089' heeft ook een boekje opengedaan over deze verdachtengroep, werd vandaag duidelijk. Onder de verdachten zijn twee andere Polen. Zij woonden in hetzelfde huis als Krystian M., de man die de moord op De Vries zou hebben geregeld en aangestuurd. De twee Polen worden verdacht van brandstichting bij een bedrijf. Een van hen zou ook hebben geprobeerd om twee mannen met grof geweld aan te pakken. Een Nederlandse verdachte zou hebben gefungeerd als 'moordmakelaar' van de groep, meldt Omroep Gelderland. Ook hij was een kennis van Krystian M. Daarmee lijken zowel verdachten uit de zaak-De Vries als uit de zaak van vandaag uit dezelfde kring te komen. Daarnaast is er een spoor naar een heel andere zaak, schrijft RTV Oost: die van de 'tattookillers'. Twee verdachten zouden in de Dominicaanse Republiek hebben geprobeerd om de toen nog voortvluchtige crimineel Cor P. dood te schieten. P. hoorde volgens het OM bij een bende huurmoordenaars die bekendstaat als de 'tattookillers'. Hij was zelf al twee jaar op de vlucht. Cor P. overleefde de schietpartij op het Caribische eiland, maar werd aangehouden in het ziekenhuis en uitgeleverd aan Nederland. Verder zijn er nog enkele verbanden met lopende onderzoeken. Zo is de vermeende moordmakelaar ook in beeld voor betrokkenheid bij het leveren van gestolen auto's. In die zaak is ook een neef van Ridouan Taghi verdachte. Volgens Omroep Gelderland wilde het OM niet zeggen of de zaak van vandaag richting Taghi wijst. Er loopt ook nog een apart onderzoek naar de wapenvoorraad. De advocaat van een van de verdachten beklaagde zich erover dat de verklaringen van getuige 5089 "van horen zeggen" zijn. Het OM haalt ook bewijs uit telefoonberichten. De verdachten beriepen zich bijna allemaal op hun zwijgrecht. De zaak gaat later dit jaar verder.||https://nos.nl/artikel/2443567-pools-nederlandse-bende-gelinkt-aan-zaken-van-de-vries-en-tattookillers
2022-09-06||Ook Boxtel gaat Ter Apel ontlasten, ruimte voor 450 vluchtelingen|| De gemeente Boxtel gaat vanaf half oktober maximaal 450 vluchtelingen opvangen op Landgoed Velder in Liempde. Ze zullen er tot half februari blijven. De gemeente wil hiermee het overvolle aanmeldcentrum in het Groningse Ter Apel ontlasten. Op het landgoed, dat meestal wordt gebruikt voor festivals of evenementen, komen volgens Omroep Brabant huisjes te staan, voor maximaal vijf personen. Verder zal er ruimte zijn voor recreatieve activiteiten, catering en douche- en toiletvoorzieningen. Het terrein zal worden omheind en heeft een eigen toegangspoort met beveiliging. Boxtel is niet de enige gemeente die hulp heeft aangeboden. Eind augustus werd bijvoorbeeld bekend dat ook in het Groningse Zoutkamp een speciale opvanglocatie komt om Ter Apel te ontlasten. Tegenover de Willem Lodewijk van Nassaukazerne komen tijdelijk 500 tot 700 plekken beschikbaar. Bij Velsen-Noord komt een cruiseschip te liggen dat onderdak moet bieden aan 1000 asielzoekers. Op piekdagen kan het aantal opvangplekken worden uitgebreid naar 1200 voor een maximumperiode van 30 dagen. Datzelfde geldt voor een schip dat komt te liggen in het Westelijk Havengebied in Amsterdam.||https://nos.nl/artikel/2443564-ook-boxtel-gaat-ter-apel-ontlasten-ruimte-voor-450-vluchtelingen
2022-09-06||'Dader tramaanslag Gökmen T. is Nederlandse paspoort ontnomen'|| Gökmen T., de man die levenslang kreeg voor het plegen van de aanslag in een Utrechtse tram in 2019, is zijn Nederlandse paspoort kwijt. Dat bevestigt de advocaat van een van de nabestaanden na berichtgeving van het AD. Volgens advocaat Sébas Diekstra is zijn cliënt - de vader van een van de slachtoffers - onlangs op de hoogte gesteld dat T. zijn Nederlanderschap is ontnomen. De IND wil dit niet bevestigen. "We gaan niet in op individuele gevallen." Omdat T. vastzit en vooralsnog geen uitzicht heeft op gratie, is de stap vooral symbolisch van aard. Pas als hij vrij zou komen, zou T. een ongewenste vreemdeling zijn en het land moeten verlaten. De IND kan sinds 2010 het Nederlandse paspoort intrekken van burgers die een gevaar zijn voor de staatsveiligheid, bevestigt de dienst. Dat kan alleen als zij een dubbele nationaliteit hebben en niet statenloos worden. T. heeft ook de Turkse nationaliteit. In maart 2019 opende T. het vuur op passagiers van een Utrechtse sneltram. Ook schoot hij op omstanders die te hulp kwamen. Vier mensen kwamen om, zeven anderen raakten gewond. De rechter oordeelde dat T. een terroristisch motief had. Bekijk hier een terugblik op de aanslag: Advocaat Diekstra zegt in een verklaring: "Voor mijn cliënt verandert het intrekken van de Nederlandse nationaliteit van de moordenaar van zijn dochter niets. Zeker niet aan het intense gemis van zijn dochter. Belangrijkste voor cliënt is dat deze intrekking op geen enkele wijze gevolgen zal hebben voor de levenslange gevangenisstraf die aan de dader is opgelegd en het uitzitten van die straf hier in Nederland."||https://nos.nl/artikel/2443554-dader-tramaanslag-gokmen-t-is-nederlandse-paspoort-ontnomen
2022-09-06||Atoomwaakhond: schade aan kerncentrale Zaporizja, veiligheidszone nodig|| VN-atoomwaakhond IAEA zegt dat er dringend maatregelen nodig zijn om een nucleair ongeluk bij kerncentrale Zaporizja te voorkomen. Zo'n ongeluk kan worden veroorzaakt als de centrale, die in door Rusland bezet gebied in Oekraïne ligt, beschadigd raakt door wapens. De IAEA-delegatie heeft al schade geconstateerd, ook dicht bij de reactoren. Zo is er schade aan het gebouw voor kernbrandstof en aan de opslagfaciliteit voor vast radioactief afval, schrijft de atoomwaakhond in een rapport. Ook is het gebouw met het centrale alarmstation beschadigd. Verder heeft het IAEA Russische militairen, voertuigen en materieel gezien op meerdere plaatsen. Het IAEA zegt dat er hoognodig een nucleaire veiligheidszone moet komen en dat het klaar is om te beginnen met een overleg hierover. De Verenigde Naties pleiten er al tijden voor om het gebied te demilitariseren. Een nucleair ongeluk kan potentieel ernstige straling veroorzaken die zeer schadelijk is voor de gezondheid van mensen in Oekraïne en daarbuiten, schrijft het IAEA. Het team kwam vorige week aan, met naar eigen zeggen als doel om een kernongeluk te voorkomen. Ook wijst het IAEA erop dat Oekraïense medewerkers van de kerncentrale onder "constante hoge stress en druk" werken, zeker gezien het beperkt beschikbare personeel. "Dit is niet houdbaar en kan leiden tot meer menselijke fouten met implicaties voor de nucleaire veiligheid." "Dit rapport bevestigt dat de situatie rond de kerncentrale zorgelijk is", zegt Mark van Bourgondiën van de Autoriteit Nucleaire Veiligheid en Stralingsbescherming (ANVS). "Maar het bevestigt ook dat er geen sprake is van een acute noodsituatie en dat die er ook niet is geweest." Er is namelijk geen activering van het veiligheidssysteem nodig geweest. Dat veiligheidssysteem is ook niet beschadigd. "Maar zolang de strijd voortduurt, blijft dat risico bestaan."||https://nos.nl/artikel/2443553-atoomwaakhond-schade-aan-kerncentrale-zaporizja-veiligheidszone-nodig
2022-09-06||Ouders sceptisch over kabinetsplannen kinderopvang|| Het plan van minister Van Gennip om de problemen in de kinderopvang aan te pakken, veroorzaakt verdeeldheid onder de verschillende brancheverenigingen in de sector. Op dit moment is er een tekort van bijna 5000 werknemers in de kinderopvang, waardoor ouders soms hun kind niet kunnen brengen en op het laatste moment op zoek moeten naar een alternatief. Als er niets aan de personeelstekorten wordt gedaan, lopen ze naar verwachting op tot 29.000 in 2031. De minister wil onder meer kinderopvang op woensdag en vrijdag goedkoper maken. Dat zijn rustige dagen, omdat veel ouders dan een hele of halve dag vrij zijn. Deze maatregel zou ertoe moeten leiden dat het aantal kinderen dan evenwichtiger over de hele week wordt gespreid. Ook wil Van Gennip dat nieuwkomers in de kinderopvang efficiënter aan de slag kunnen. Nieuwkomers met een diploma zouden kunnen worden ingezet op locaties met anderstalige kinderen. Ongediplomeerde nieuwkomers wil de minister inzetten als groepshulp; zij kunnen huishoudelijke taken en andere lichte werkzaamheden overnemen van pedagogisch geschoolde medewerkers. De belangenvereniging van ouders in de kinderopvang, BOinK, is blij met de aandacht voor het probleem maar vindt het niet voldoende. "Alle hulp is welkom, maar bijna alles uit dit plan is al een keer geprobeerd", zegt voorzitter Jellesma. "Als je ouders op woensdag en vrijdag wilt laten werken, moeten de overheid en heel werkgevend Nederland, met VNO-NCW in de hoofdrol, ervoor zorgen dat het ook kan en gebeurt." Verder verwacht hij niet veel van de inzet van groepshulpen. "Groepshulp is mooi, maar waar haal je die vandaan? Want die mensen worden ook gezocht in de zorg en de horeca", zegt Jellesma. De BOinK-voorzitter ziet meer in het verkorten van de opvangdagen, want volgens hem heeft ruim 80 procent van de ouders voldoende aan negen uur opvang per dag. Hij pleit voor het afschaffen van vroege en late diensten in de kinderopvang. Ook vindt Jellesma dat de overheid ervoor moet zorgen dat meer werken loont, zodat medewerkers netto meer overhouden. Loes Ypma, voorzitter van de Branchevereniging Maatschappelijke Kinderopvang, is wel blij met de plannen van Van Gennip. De positieve effecten van groepshulp zijn volgens haar al bewezen tijdens een pilot van een Brabantse kinderopvangorganisatie. Van de 64 groepshulpen in die proef zijn er 22 voortgekomen uit een samenwerking met het Werkgever Service Punt West-Brabant. Verder wil Ypma dat het salaris van medewerkers wordt verhoogd zonder dat ouders meer moeten gaan betalen voor de opvang.||https://nos.nl/artikel/2443546-ouders-sceptisch-over-kabinetsplannen-kinderopvang
2022-09-06||Minimale vergoeding bevingschade Groningen voor iedereen 5000 euro|| De minimale schadevergoeding voor bevingschade in Groningen wordt 5000 euro. Ook lagere al uitgekeerde schadevergoedingen worden aangevuld tot dat bedrag. De minimale schadevergoeding wordt zo voor iedereen gelijk. Met de nieuwe regeling wil het Instituut Mijnbouwschade Groningen (IMG) de ongelijkheid verkleinen in het aardbevingsgebied. Er komen zo'n 40.000 huishoudens in aanmerking voor een extra vergoeding, schrijft RTV Noord. Sinds vorig jaar kunnen Groningers bij een eerste schademelding kiezen voor een eenmalig, vast bedrag van 5000 euro. Dat was bedoeld om op snelle en eenvoudige wijze schades af te wikkelen. Met de nieuwe regeling kunnen inwoners die voor die tijd met schade te maken kregen alsnog aanspraak maken op het geld. Ook Groningers die eerder al wel een schadevergoeding hebben gehad die lager was dan 5000 euro, kunnen het bedrag nu laten aanvullen. "De verschillen leiden tot gevoelens van ongelijke behandeling", zegt bestuursvoorzitter Bas Kortmann van het IMG bij de regionale omroep. "Met deze maatregel verkleinen we de verschillen die in de maatwerkaanpak zijn ontstaan en we lossen het verschil volledig op als het is ontstaan door de invoering van de vaste vergoeding." De Groninger Bodem Beweging (GBB) laat weten nog altijd geen voorstander te zijn van de regeling, ook al geldt die nu voor meer mensen. "Dit bedrag wordt eenmalig uitgekeerd, zonder tussenkomst van een schade-expert. Wij zijn van mening dat het IMG de regeling vooral inzet als 'lokkertje' en om op de kosten van experts te besparen", aldus de belangenvereniging. Daarnaast kunnen gedupeerden die de 5000 euro ontvangen volgens de GBB nooit meer ergens anders aanspraak op maken. "Maak er alleen gebruik van als je zeker weet dat de schade met 5000 euro te repareren is en je er zeker van bent dat er nooit meer bevingen bij jou in de buurt zullen voorkomen."||https://nos.nl/artikel/2443542-minimale-vergoeding-bevingschade-groningen-voor-iedereen-5000-euro
2022-09-06||Zeven jaar cel voor man die miljoenen in Brabants appartement had liggen|| Een man uit Veghel, Noord-Brabant, moet zeven jaar de cel in voor witwassen. Samen met een groep anderen verstopte hij contant geld in een appartement in Eindhoven: het "geldpakhuis van oom Dagobert", zoals de rechter het noemde. Het was de grootste opslagplaats van misdaadgeld die ooit is gevonden in ons land, schrijft Omroep Brabant. In het appartement in de binnenstad van Eindhoven lag 12,5 miljoen euro aan contant geld. Zakaria S. (36), de man die vandaag veroordeeld is, was volgens de rechtbank de grote man achter het geldpakhuis. Op 1 mei 2020 viel de politie het pand binnen. Toen werden zo'n vijftien grote supermarkttassen gevonden, volgestouwd met bankbiljetten. De politie kwam de opslagplaats op het spoor door het kraken van EncroChat. Dat is een versleutelde chatdienst die vooral door Nederlandse criminelen wordt gebruikt. Twee jaar geleden kreeg de bewaker die in het pand 'woonde' al 3,5 jaar celstraf, maar de politie is nog steeds bezig met het onderzoek naar de geldopslagplaats. Zeker twee andere verdachten zijn opgespoord en genoemd tijdens het proces. Ze worden mogelijk nog strafrechtelijk vervolgd. Het OM zegt ook nog koeriers op het oog te hebben. Het is onduidelijk waar het geld vandaan kwam. Zakaria S. was een bekende van de politie en had al een strafblad voor drugshandel.||https://nos.nl/artikel/2443540-zeven-jaar-cel-voor-man-die-miljoenen-in-brabants-appartement-had-liggen
2022-09-06||Rutte wil niet beloven dat 'perspectiefbrief' boeren eind september klaar is || Premier Rutte wil niet garanderen dat de brief van de minister van Landbouw die boeren perspectief moet bieden, eind september klaar is. In het vragenuurtje in de Tweede Kamer zei hij dat het stuk zo snel mogelijk na het eindrapport van stikstofbemiddelaar Remkes moet komen. Dat rapport is in "de tweede helft van september" gepland. "We zijn het er volgens mij allemaal over eens dat het zo snel mogelijk na Remkes moet. Maar ik ga me nu niet vastleggen op een moment, eind september", zei hij over de brief die de gisteren vertrokken minister Staghouwer van Landbouw had moeten schrijven om boeren weer wat vertrouwen in de toekomst te bieden. Het kan met andere woorden dus ook oktober worden. Volgens Rutte is het verstandig om op de bevindingen van Remkes te wachten, omdat de ingevlogen 'gespreksleider' naar aanleiding van de gesprekken van deze zomer ook iets over de toekomst van de agrarische sector wil schrijven. "En dan zal het ervan afhangen hoe diepgravend die reflecties zijn. En de nieuwe minister zal daar natuurlijk goed naar willen kijken", zegt Rutte. Kamerlid Bisschop van de SGP verbaast zich over de waarde die wordt gehecht aan het oordeel van Remkes. "Hij heeft zichzelf nadrukkelijk gepositioneerd als gespreksleider en opeens moet het hele proces wachten op zijn verslag van de gesprekken die zijn gevoerd." Voorlopig neemt minister Schouten voor Armoedebeleid de functie van Staghouwer waar. Zij was in de vorige kabinetsperiode al minister van Landbouw. Vanmorgen wilde ze niet speculeren over de vraag of zij definitief teruggaat naar haar oude plek. "Ik wil het liefst dat deze situatie zo snel mogelijk voorbij is en dat ik me dan weer kan focussen op mijn eigen taak, waar ik voor ben aangesteld, en waar ik vol energie voor ga." Ze zei ook dat de ChristenUnie vandaag al begint met de zoektocht naar een nieuwe minister van Landbouw en daar de tijd voor zal nemen. In deze aflevering van de NOS op 3 podcast Lang verhaal kort hoor je in een paar minuten waarom Henk Staghouwer opstapte en hoe groot de taak van zijn opvolger is.||https://nos.nl/artikel/2443537-rutte-wil-niet-beloven-dat-perspectiefbrief-boeren-eind-september-klaar-is
2022-09-06||Bestuurder Oud Gastel verdacht van roekeloos rijden|| De 27-jarige man uit Roosendaal die sinds afgelopen vrijdag vastzit in verband met het fatale ongeluk in Oud Gastel, wordt verdacht van het veroorzaken van dat ongeluk en van roekeloos rijgedrag. Dat heeft het Openbaar Ministerie bekendgemaakt. De man blijft nog twee weken langer vastzitten. Bij het ongeluk van afgelopen vrijdagavond kwamen twee vrouwen van 39 en 42 en twee kinderen van 10 en 8 om het leven. Een meisje van 9, de dochter van een van de overleden vrouwen, raakte gewond. Zij is inmiddels uit het ziekenhuis ontslagen en weer thuis. Volgens het OM heeft de automobilist, die met twee anderen in zijn gehuurde Mercedes zat, roekeloos gereden en is hij daardoor schuldig aan het ongeluk. "Zijn rijstijl heeft geleid tot dit ernstige feit. Een feit waarbij vier mensen om het leven zijn gekomen." De politie zei afgelopen weekend al dat de man te hard had gereden. Het ongeluk vond plaats op een kruising op een industrieterrein in Oud Gastel. De verdachte botste hier met zeer hoge snelheid op de Toyota met vijf inzittenden. Volgens getuigen werkten de verkeerslichten op het kruispunt niet op het moment van de botsing; deze zouden hebben geknipperd. Nog voordat bekend was dat de verdachte te hard had gereden, zei burgemeester Bernd Roks tegen Omroep Brabant dat het steeds vaker voorkomt dat jonge mannen met gehuurde auto's "keihard door de gemeente rijden". Hij liet weten hier verontwaardigd over te zijn. "Onze gemeente moet juist een veilige plek zijn voor onze inwoners en onze kinderen in het bijzonder." De slachtoffers komen allemaal uit Bosschenhoofd, een dorp in de buurt van Oud Gastel. De kinderen zaten volgens Omroep Brabant op basisschool 't Bossche Hart in het dorp. Leraren van de school kwamen zaterdag samen om het nieuws te verwerken.||https://nos.nl/artikel/2443532-bestuurder-oud-gastel-verdacht-van-roekeloos-rijden
2022-09-06||OM eist 12 jaar cel en tbs tegen vrachtwagenchauffeur die motoragent doodreed|| Het Openbaar Ministerie eist een celstraf van 12 jaar en tbs met dwangverpleging tegen de vrachtwagenchauffeur die motoragent Arno de Korte doodreed. Daarnaast wil het OM een ontzegging van de rijbevoegdheid voor de duur van tien jaar en daarna een beroepsverbod van vijf jaar. Vorig jaar juli reed chauffeur Willem M. de 47-jarige motoragent dood in Rotterdam nadat hij een stopteken had genegeerd. De agent kwam onder de wagen terecht en werd honderden meters meegesleurd. Daarna reed de chauffeur, die uit Melissant komt, door. Volgens het OM heeft M. de motoragent bewust en opzettelijk aangereden. De verdachte zei gisteren tijdens de zitting dat hij zich weinig van de aanrijding kon herinneren, maar nog wel wist dat hij niet meer kon remmen. Het OM stelt dat dit niet klopt. Getuigen zeiden dat de chauffeur gas gaf en de agent vervolgens aanreed. De moeder van de motoragent vertelde in de rechtszaal over het 'horrorjaar' dat zij en haar familie na de aanrijding hebben gehad: Van voorbedachten rade is volgens de officier van justitie geen sprake. De verdachte heeft een groot wantrouwen richting de politie en overheid, maar er was geen sprake van een vooropgezet plan. Het OM vraagt de rechter om hem vrij te spreken van moord. Voor observatie verbleef M. wekenlang in het Pieter Baan Centrum. Deskundigen zeggen dat de verdachte verminderd toerekeningsvatbaar is. Hij zou een langdurige behandeling nodig hebben om herhaling te voorkomen. Dit advies neemt het OM over. Op de tweede dag van de rechtszaak kwamen familieleden en een collega vandaag aan het woord in de rechtszaal. De familie sprak van een "aanslag op de politie" en noemde het moord. Ook vertelde een collega hoe ze die dag De Korte op de weg vond. De verdachte heeft minstens twee keer eerder een ongeluk veroorzaakt met zijn truck. In 2015 reed hij ook een motoragent aan, die als gevolg daarvan een arm verloor. Dat er opzet in het spel zou zijn, was volgens de rechter toen niet te bewijzen. In 2020 reed hij in Rockanje een oudere vrouw dood. Politieonderzoek wees toen uit dat hij dat niet had kunnen voorkomen.||https://nos.nl/artikel/2443531-om-eist-12-jaar-cel-en-tbs-tegen-vrachtwagenchauffeur-die-motoragent-doodreed
2022-09-06||Unieke geluidsopnames gedigitaliseerd: zo spraken Friezen een eeuw geleden|| Unieke opnames van hoe er honderd jaar geleden Fries werd gesproken zijn nu ook online te beluisteren. Het Fries Film en Audio Archief (FFAA) heeft een aantal geluidsopnames uit 1927 laten digitaliseren. Het gaat om de oudste opnames van de drie Friese talen: het Westerlauwers Fries, het Noordfries en het Saterfries. Die staan op 75 schellakplaten, ook wel 78-toerenplaten genoemd. De platen hebben bijna een eeuw in de opslag gelegen, onder meer bij de bibliotheek in Leeuwarden. "Het is uniek materiaal", zegt taalkundig onderzoeker Eric Hoekstra van de Fryske Akademy tegen Omrop Fryslân. "Het geeft een mooi beeld van de tijd. En je hoort hoe de uitspraak van geluiden is veranderd. Net alsof je het Polygoonjournaal hoort, maar dan in het Fries." Het 'deftige' dat een Nederlands Polygoonjournaal over zich heeft, heeft het oude Fries volgens Hoekstra niet. "In het Fries is er nooit een verschil geweest tussen 'hoog' en 'laag' Fries." De opnames die nu zijn gedigitaliseerd stammen uit 1927 en zijn gemaakt door de geluidsafdeling van de Universiteit van Berlijn. Daar waren ze in 1922 begonnen met een project om alle Duitse dialecten in binnen- en buitenland vast te leggen. Dat zou gebeuren met een fonograaf op schellakplaten. De Duitse taalkundige Theodor Siebs, specialist op het gebied van de Friese taal in Duitsland, kreeg de leiding over de opnames in de Friese talen. Hij werkte nauw samen met de Provinsjale Biblioteek in Leeuwarden. De bibliothecaris van die bibliotheek regelde in 1927 een provinciale subsidie en sprekers voor de opnames. Een groot deel van dat materiaal is nu terug te vinden op Archieven.nl (collectie Fries Film en Audio Archief) en op het Soundcloudkanaal van het FFAA.||https://nos.nl/artikel/2443527-unieke-geluidsopnames-gedigitaliseerd-zo-spraken-friezen-een-eeuw-geleden
2022-09-06||Inflatie naar recordhoogte, hoe komt dit? Wat doe je eraan? En meer vragen|| De inflatie in Nederland is in augustus naar 12 procent gestegen, zo bleek vanochtend. Dat is de hoogste inflatie sinds de Tweede Wereldoorlog. Het betekent dat ten opzichte van augustus 2021 het leven 12 procent duurder is geworden. Vijf vragen over deze recordinflatie: Dat is met afstand de gestegen prijs van energie. Dan heb je het over gas, elektriciteit en stadsverwarming. Energie was in augustus maar liefst 151 procent duurder dan in dezelfde maand een jaar eerder. In juli was de stijging van de energieprijzen minder: 108 procent. De gestegen energieprijs is goed voor bijna de helft van de 12 procent inflatie: 5,8 procentpunt. Let wel: het Centraal Bureau voor de Statistiek berekent deze prijsstijging op basis van nieuwe contracten, dus wat je in augustus betaalt als nieuwe klant bij een energiemaatschappij ten opzichte van augustus 2021. Mensen met een vast energiecontract dat al een jaar of langer loopt, hebben dus geen last van deze energie-inflatie. Want die profiteren van een vaste energieprijs. Volgens CBS-hoofdeconoom Peter Hein van Mulligen is de inflatie voor huishoudens met zo'n vast contract dus zo'n 6,2 procent. Nog altijd veel, maar wel bijna de helft minder. Verder betalen mensen met een variabel contract die al langer bij dezelfde maatschappij zitten, minder dan mensen met een nieuw contract. Voor hen is de inflatie dus ook wat minder dan die 12 procent, maar hoeveel minder kan het CBS niet zeggen. Naast de energieprijzen droegen ook de gestegen kosten van voedsel en vervoer flink bij aan de hoge inflatie. Die twee kostenposten waren goed voor ruim een kwart van de inflatie van 12 procent. Dat zijn logischerwijs vooral de lagere inkomens. Want mensen met een lager inkomen geven het grootste deel van hun geld uit aan noodzakelijke dingen als gas, elektra en boodschappen. En dat zijn nu juist de dingen die het meest in prijs zijn gestegen. De voedselbanken merken dat door de hoge inflatie meer mensen gebruikmaken van hun diensten. Omdat minima het kwetsbaarst zijn, krijgen zij dit jaar extra steun in de vorm van 1300 euro compensatie voor de hoge energierekening. Maar niet alleen consumenten hebben last van de inflatie: ook bedrijven en andere organisaties die veel energie verbruiken hebben het moeilijk. Bijna net zo hoog als hier. Binnen de EU wordt de inflatie iets anders berekend dan de Nederlandse cijfers van het CBS. Volgens die EU-methode was de Nederlandse inflatie in augustus 13,6 procent. In de eurolanden was die gemiddeld 9,1 procent, iets lager dus. In Duitsland was de inflatie 8,8 procent, in België 10,5 procent en in Frankrijk 6,5 procent. Maar er zijn ook landen waar de inflatie nog veel hoger is dan hier. Estland, Letland en Litouwen hebben alle drie een inflatie van boven de 20 procent. Dat is heel moeilijk te voorspellen en zal vooral afhangen van wat er met de energieprijzen gebeurt. Blijft de Nord Stream 1-pijpleiding vanuit Rusland dicht? Komt er een EU-plan om de energieprijzen te beteugelen? Wordt het een koude of zachte winter? Komt er voldoende vloeibaar gemaakt gas via schepen naar Europa? Het zal allemaal invloed hebben op de energieprijzen en dus de inflatie. En dan is er nog de Europese Centrale Bank. Die is begonnen met het verhogen van de rente om de inflatie af te remmen. En de verwachting is dat de ECB aankomende donderdag de rente verder verhoogt. Geld en geld lenen worden duurder, dat drukt de vraag en daarmee dalen de prijzen, is het idee. Maar dat heeft niet meteen effect, dat kan maanden duren. De hoge inflatie leidt dit jaar tot een historische koopkrachtdaling van 6,8 procent voor een doorsnee huishouden. Vorige week lekte uit dat het kabinet volgend jaar allerlei maatregelen laat ingaan om die koopkrachtdreun te verzachten. Zo gaat het minimumloon 10 procent omhoog, gaat de inkomstenbelasting omlaag en gaan de huur- en zorgtoeslag flink omhoog. Van die laatste maatregelen profiteren vooral de lagere inkomens. Invoering van extra maatregelen nog dit jaar is te ingewikkeld, was het verhaal toen. Het kabinet concludeerde vorige week dat het definitief niet mogelijk is om nog voor dit jaar extra ondersteuningsmaatregelen te nemen. Je voelt de inflatie duidelijk in je portemonnee, maar hoe moet je precies kijken naar de inflatiecijfers? Een korte uitleg:||https://nos.nl/artikel/2443526-inflatie-naar-recordhoogte-hoe-komt-dit-wat-doe-je-eraan-en-meer-vragen
2022-09-06||Liz Truss op Balmoral benoemd tot nieuwe Britse premier|| In Balmoral, het Schotse buitenverblijf van koningin Elizabeth, is Liz Truss benoemd tot de nieuwe premier van het Verenigd Koninkrijk. Truss is na Margaret Thatcher en Theresa May de derde vrouwelijke premier. Truss reisde, kort na vertrekkend premier Boris Johnson, via het RAF-vliegveld in Northolt naar Aberdeen, en daarna met de auto door een regenachtig landschap naar Balmoral voor de zogenoemde 'handkus-ceremonie', waarbij ze benoemd werd tot de nieuwe premier. Bij die ceremonie beroert de aankomend premier met zijn of haar lippen heel even de hand van de koningin, maar het geven van een echte kus is niet de bedoeling. De koningin ontving Truss in de groene zitkamer op Balmoral, een kamer die bedoeld is voor bijeenkomsten van het koninklijk gezin en die daarom slechts bij een paar gelegenheden is gefotografeerd. Hoewel koningin Elizabeth een wandelstok vasthad, leek ze verder in goede gezondheid te zijn. Vanwege de verplaatsing van de ceremonie, die normaal gesproken op Buckingham Palace plaatsvindt, naar Balmoral vanwege de broze gezondheid van de koningin, waren hierover in de Britse media twijfels geuit. Truss is nu op de terugweg naar Londen, waar ze rond 17.15 uur haar eerste speech als premier van het Verenigd Koninkrijk houdt. Naar verwachting zal ze dan bekendmaken dat de regering gaat ingrijpen op de energiemarkt om zowel consumenten als het bedrijfsleven te hulp te schieten in verband met de hoge energieprijzen. In documenten, die zijn ingezien door persbureau Bloomberg, staat dat ze een eerder aangekondigde prijsverhoging voor elektriciteit en gas wil tegenhouden en de energierekening voor huishoudens praktisch wil bevriezen. Voor die maatregel wil ze omgerekend 150 miljard euro uittrekken. Voor maatregelen om het bedrijfsleven te compenseren voor de hoge energiekosten heeft ze zo'n 46 miljard euro uitgetrokken. In haar speech zal Truss ook de samenstelling van haar kabinet bekendmaken. NOS op 3 maakte deze aflevering van de podcast Lang verhaal kort over de opvolger van Johnson. In een paar minuten leggen zij uit wie Liz Truss is en wat haar te wachten staat.  ||https://nos.nl/artikel/2443524-liz-truss-op-balmoral-benoemd-tot-nieuwe-britse-premier
2022-09-06||Grote brand in olievatenfabriek Europoort Rotterdam onder controle|| In een fabriek waar olievaten worden gemaakt op de Isarweg in Europoort in Rotterdam heeft een grote brand gewoed. Het vuur begon in de oven en breidde later uit naar de rest van het gebouw. Inmiddels is het sein brand meester gegeven. Er wordt nog wel nageblust. De brand ontstond in een fabrieksoven waar stalen vaten worden gemaakt. Die vaten krijgen een laklaag en worden in de oven gedroogd. Door het vuur kwam flink wat zwarte rook vrij. Mensen in de buurt kregen het advies om uit de rook te blijven, ramen en deuren te sluiten en mechanische ventilatie uit te schakelen. Er zijn geen gevaarlijke concentraties gemeten. "De rook waait van zuid naar noord", zegt een woordvoerder. "Aan de overkant van het water ligt Maassluis. Daar zijn klachten van inwoners dat ze de rook ruiken." De meetploeg van de brandweer voerde rookmetingen uit: Op Twitter gaan video's rond van de brand. Daarop zijn sirenes te horen, maar de veiligheidsregio benadrukt dat dit niet het luchtalarm was. "In de omgeving van de brand zijn kortstondig sirenes te horen geweest van omliggende bedrijven", staat in een tweet. "Dit zijn niet de sirenes vanuit de overheid."||https://nos.nl/artikel/2443522-grote-brand-in-olievatenfabriek-europoort-rotterdam-onder-controle
2022-09-06||Graven walvisvaarders op Spitsbergen in gevaar door smeltende permafrost|| De restanten van de Nederlandse walvisvaarders zijn in gevaar doordat de bodem ontdooit op Spitsbergen. Er zijn al graven die niet meer te redden zijn, zeggen onderzoekers van de Rijksuniversiteit Groningen. De oorzaak is klimaatverandering, zegt Maarten Loonen, universitair hoofddocent arctische ecologie aan de RUG in het NOS Radio 1 Journaal. In Spitsbergen is de temperatuur sinds de jaren 70 met 4 graden gestegen. "En dat versnelt nog steeds. het wordt daar steeds warmer. Dus de bodem, die permanent bevroren was ontdooit, en die graven die in het ijs lagen beginnen langzaam maar zeker te rotten." De walvisvaarders verbleven zo'n 400 jaar geleden in de nederzetting Smeerenburg op Spitsbergen, waar de walvissen werden verwerkt. Ze konden snel veel geld verdienen met de walvisvaart, maar velen stierven onderweg of op Spitsbergen, vaak door een gebrek aan vitamine C. Overleden walvisvaarders werden in houten kisten begraven op de Arctische eilandengroep. "Ze werden zo diep mogelijk begraven, maar de permafrost was natuurlijk een harde laag. Er werden zware stenen opgelegd zodat de ijsberen en poolvossen er niet bij konden komen. En nu zijn die graven er nog." Tussen 1979 en 1981 heeft het Arctisch Centrum van de RUG opgravingen gedaan. De onderzoekers openden 50 oude graven om te kijken wat erin lag. Ze vonden volledig aangeklede skeletten; de kleding van wol en leer was intact gebleven. "Hoe gewone mensen toen gekleed gingen weten we eigenlijk door die opgravingen", zegt Loonen. Kledingstukken uit die 50 onderzochte graven zijn in de collectie van het Rijksmuseum beland. Maar het materiaal in veel andere niet onderzochte graven dreigt nu verloren te gaan. "De graven aan de kust verdwijnen het snelst, ook door kusterosie", weet Loonen. "We dachten dat een aantal graven nog was gered, maar die waren gewoon leeg, daar zat alleen een klein beetje beenmateriaal in. Alle kleren waren al weggerot." Het dilemma voor de onderzoekers is nu of ze zich moeten richten op de graven die nog onaangetast in de permafrost liggen. In de archeologie is het gebruikelijk om niet overal te graven omdat het interessant kan zijn. Archeologen beperken zich tot noodopgravingen op plekken waar bijvoorbeeld gebouwd gaat worden of die om een andere reden veranderen. "Plekken waar nog waarde in de grond zit, zodat we precies kunnen vaststellen wat er aan de hand is." De opwarming van de aarde gaat in het Arctische gebied nog harder dan elders. "Het gaat ontzettend snel en de acties om klimaatverandering tegen te gaan, die gaan langzaam. Dus ik ben daar wel pessimistisch over. Maar het is ook wel heel ingewikkeld om zo maar in het wilde weg al die graven te gaan opgraven omdat ze bedreigd worden." Het is eigenlijk heel bijzonder dat de graven vanaf de 17de eeuw zo lang intact zijn gebleven, vindt Loonen. "Het is ook een unieke hoeveelheid en het is heel belangrijk dat we toch proberen daar zuinig op te zijn."||https://nos.nl/artikel/2443519-graven-walvisvaarders-op-spitsbergen-in-gevaar-door-smeltende-permafrost
2022-09-06||Familie van doodgereden motoragent op zitting: 'Aanslag op de politie'|| De familie van de door een vrachtwagenchauffeur doodgereden politieagent Arno de Korte zegt dat hij is vermoord en spreekt van een aanslag op de politie. Familieleden en een collega maakten op de tweede dag van de rechtszitting tegen de verdachte gebruik van hun spreekrecht. Vorig jaar juli reed vrachtwagenchauffeur Willem M. de 47-jarige motoragent dood in Rotterdam nadat hij een stopteken had genegeerd. De agent werd honderden meters meegesleurd. Een collega vertelde in de rechtbank over het moment dat ze zijn motor en vervolgens haar collega vond. "Ik zag Arno toegetakeld en doodstil liggen. Een gruwelijk beeld dat voor altijd op mijn netvlies zal staan", zei de collega. "Wat jij Arno hebt aangedaan, zo over hem heen rijden en hem zo achterlaten, niet naar hem omkijken, je container lossen en dan naar huis rijden, getuigt van nul menselijkheid." De moeder van De Korte zei dat er "een aanslag gepleegd" is op de politie. "Mijn zoon heeft dit niet overleefd. Hij is vermoord. Ik mis Arno zo." Ook de schoonzus sprak van een aanslag. De verdachte heeft volgens haar "een bewuste keus gemaakt die de familie geestelijk kapot heeft gemaakt". De schoonzus zei dat M. of zijn familie nooit excuses heeft aangeboden. De behandeling van de zaak begon gisteren in de rechtbank. De chauffeur zei toen dat hij zich de aanrijding niet goed kan herinneren. Wel spreekt hij van een ongeluk. Hij zou een aanrijding hebben willen vermijden, maar remmen had volgens M. geen zin. "Als ik had geremd, had ik het achteropkomend verkeer gehinderd. Die man pikte mijn remweg in naar mijn gevoel", aldus de verdachte. Op beelden was te zien dat hij kort na de aanrijding stopte om de schade aan de vrachtwagen op te nemen. Volgens getuigen gaf de chauffeur gas en reed hij de motoragent aan. Het OM zegt dat er genoeg tijd was om te remmen, en stelt dat de chauffeur de agent met opzet heeft geraakt. Volgens deskundigen is hij verminderd toerekeningsvatbaar. Voor observatie verbleef M. wekenlang in het Pieter Baan Centrum. Hij zou een tbs-behandeling nodig hebben om te voorkomen dat hij in herhaling valt. Volgens het OM handelde M. uit rancune of woede tegen de politie. In 2015 reed hij in Rotterdam ook een motoragent aan, die als gevolg daarvan een arm mist. Volgens de agent deed de vrachtwagenchauffeur dat met opzet, maar destijds kon dit volgens de rechter niet bewezen worden. De man kreeg een taakstraf, voorwaardelijke celstraf en een rij-ontzegging wegens onvoorzichtig rijgedrag. In 2020 reed hij in Rockanje een bejaarde vrouw dood. Politieonderzoek wees toen uit dat hij dat niet had kunnen voorkomen. Beide keren was wel zijn truck te zwaar beladen.||https://nos.nl/artikel/2443518-familie-van-doodgereden-motoragent-op-zitting-aanslag-op-de-politie
2022-09-06||Mbappé en PSG-coach lachen om kritiek op vliegreis: ministers en burgemeester boos|| Paris Saint-Germain begint vanavond aan het nieuwe Champions League-seizoen met een thuiswedstrijd tegen Juventus. De Franse kampioen verkeert in blakende vorm en trainer Christophe Galtier is vol vertrouwen, maar zijn persconferentie op maandag leverde een storm van kritiek op. Onder anderen van twee Franse ministers en de burgemeester van Parijs. Boze reacties volgden op een grappig bedoeld antwoord van Galtier op de vraag van een journalist waarom Paris Saint-Germain zaterdag voor de Franse competitie met een privé-vliegtuig naar de uitwedstrijd in Nantes was gereisd en niet met de hogesnelheidstrein, terwijl iedereen wordt gevraagd energie te besparen. De PSG-trainer en sterspeler Kylian Mbappé barstten beiden in lachen uit na de vraag. "Ik had deze vraag wel verwacht", gniffelde Galtier vervolgens. "Om eerlijk te zijn hebben we gesproken met het bedrijf dat onze reizen regelt. We kijken of we volgende keer met een zandjacht kunnen gaan", klonk het ironisch. Een zandjacht, ook wel blo-kart genoemd, is een soort eenpersoonszeilbootje op wielen waarmee over het strand kan worden gereden. De Franse minister van Sport, Amélie Oudéa-Castéra, reageerde via Twitter geërgerd op de reactie van Galtier: "Meneer Galtier, we zijn relevantere en verantwoordelijkere antwoorden van u gewend. Zullen we het er eens over hebben?" Bruno Le Maire, minister van Economie en Financiën, noemde de grap van Galtier misplaatst. "We moeten de opwarming van de aarde serieus nemen, het gaat om de toekomst van onze planeet", aldus Le Maire. Ook de burgemeester van Parijs, Anne Hildalgo, was niet te spreken over de PSG-trainer. "Het is niet oké om op deze manier te antwoorden. Wakker worden jongens. Dit is Parijs", schreef ze op Twitter. De discussie over de vliegreis naar Nantes werd eerder deze week aangezwengeld door de topman van hogesnelheidstrein TGV. Alain Krakovitch had er via sociale media op gewezen dat de reis van Parijs naar Nantes met de trein minder dan twee uur duurt en veiliger, sneller en beter voor het milieu is. Paris Saint-Germain heeft laten weten dat voor de reis van 380 kilometer voor het vliegtuig is gekozen omdat er zaterdagavond na de wedstrijd met de TGV geen terugreis uit Nantes mogelijk was. De club zegt het thema zeer serieus te nemen en per uitwedstrijd de beste mogelijkheid te bekijken. Voor het eerste duel in de Champions League hoeft PSG in ieder geval niet ver te reizen: het duel met Juventus is om 21.00 uur in het eigen Parc des Princes. De verwachtingen in Parijs zijn traditioneel hooggespannen. De ploeg, die de Champions League nog nooit won, is in ieder geval sterk begonnen aan de Franse competitie. De eerste zes wedstrijden leverden vijf zeges en een gelijkspel op en vooral de supersterren van PSG zijn op dreef. Mbappé en Neymar hebben allebei al zeven keer gescoord en ook Lionel Messi laat zijn klasse dit seizoen weer zien. De Argentijn was al goed voor drie goals en zes assists, waarvan twee op Mbappé bij de 3-0 zege op Nantes van zaterdag.||https://nos.nl/artikel/2443513-mbappe-en-psg-coach-lachen-om-kritiek-op-vliegreis-ministers-en-burgemeester-boos
2022-09-06||Van der Wal: vertrek Staghouwer betekent geen vertraging stikstofreductie || Minister Van der Wal (Stikstof) gaat ervan uit dat het vertrek van haar collega Staghouwer (Landbouw) geen vertraging oplevert voor de uitvoering van haar taak: het halen van de stikstof- en klimaatdoelen. "Ik ga gewoon door. Dat moet ook, want we hebben geen tijd te verliezen", zegt ze. Van der Wal vindt het belangrijk dat er zo snel mogelijk een stuk van het ministerie van Landbouw ligt waarin boeren perspectief wordt geboden. "Het moet heel snel duidelijk worden hoe de toekomst van de agrarische sector eruit ziet en wat dat betekent voor onze boeren." Ze heeft vanmiddag overleg met plaatsvervangend minister Schouten over de 'timing'. Er zal dan bekeken worden of het stuk inderdaad na Prinsjesdag verschijnt, zoals Staghouwer wilde. Duidelijk is al dat het rapport van stikstofbemiddelaar Remkes over de gesprekken met onder anderen boeren en het kabinet voor "de tweede helft van september " is gepland. Intussen, zegt Van der Wal , "gaan we gewoon door met de provincies en de boeren". Minister Schouten voor Armoedebeleid heeft met Landbouw erbij, nu twee belangrijke dossiers, beaamt ze. 'Ik zal heel goed moeten prioriteren." Ze zegt dat de ChristenUnie vandaag al begint met het zoeken naar een definitieve opvolger voor Staghouwer en vindt het belangrijk dat daar de tijd voor wordt genomen. Over de vraag of zij zelf helemaal terugkeert naar Landbouw wil ze niet speculeren. "Ik wil het liefst dat deze situatie zo snel mogelijk voorbij is en dat ik me dan weer kan focussen op mijn eigen taak, waar ik voor ben aangesteld, en waar ik vol energie voor ga." Het kabinet trok bij zijn aantreden 25 miljard euro uit om het stikstofprobleem aan te pakken. Met dat geld moet de natuur worden hersteld en kunnen boeren worden uitgekocht. Het geld is ook bedoeld om boeren die wel door willen te helpen met een transitie naar duurzame landbouw. Vooral dat laatste was de opdracht van Staghouwer (ChristenUnie). Hij noemde zichzelf gisteravond "niet de juiste persoon" om deze taak uit te voeren.||https://nos.nl/artikel/2443509-van-der-wal-vertrek-staghouwer-betekent-geen-vertraging-stikstofreductie
2022-09-06||Arbonormen bagagepersoneel Schiphol jarenlang overschreden, deel heeft gezondheidsklachten|| Bagage- en vrachtbedrijven op Schiphol laten hun personeel te zwaar werk uitvoeren, terwijl de inspectie had geëist dat dat na 2009 niet meer zou gebeuren. Een deel van de bagage- en vrachtsjouwers kampt met lichamelijke problemen als gevolg van het zware werk. Dat blijkt uit gezamenlijk onderzoek van de NOS en Nieuwsuur. Betrokken bedrijfsartsen waarschuwen dat de helft van het grondpersoneel een beroepsziekte krijgt als men het werk op deze manier blijft doen. De arbeidsinspectie heeft hier de afgelopen twaalf jaar niet meer op gecontroleerd. Uit het onderzoek blijkt dat verschillende bagage- en cargobedrijven al jaren weten dat dit werk tot fysieke overbelasting kan leiden. In interne bedrijfsstukken van afhandelaars staat dat de normen voor het maximale tilgewicht overschreden worden, dat medewerkers met lichamelijke problemen kampen en dat het onverstandig is dit werk jarenlang te blijven doen. De afhandelingsbedrijven doen bovendien onvoldoende om het zware til- en sjouwwerk te verlichten. De arbeidsinspectie constateerde in 2004 dat bij het tillen van bagage op Schiphol "twee tot vier keer de gezondheidskundige grenswaarde" werd overschreden. In de bagagekelder werden daarom tilhulpen verplicht. Maar die blijken in de praktijk slecht te werken en nauwelijks te worden gebruikt. De inspectie verplichtte destijds ook om met rollenbanen te werken in kleine vliegtuigen, om het geknield stapelen van koffers te verlichten. Dit werk was volgens de inspectie namelijk "zeer gezondheidsbedreigend". Bagagebedrijven blijken onvoldoende, of soms überhaupt geen rollenbanen te hebben. Bij de cargo-afdeling werken de rolsystemen in vliegtuigen bovendien regelmatig niet, waardoor medewerkers moeten duwen tegen vrachtplaten van duizenden kilo's. De onderzoeksredactie van de NOS en Nieuwsuur sprak met zo'n dertig bagage- en cargomedewerkers die op Schiphol werken of kort geleden zijn vertrokken. Zestien van hen vertellen anoniem dat zij gezondheidsproblemen hebben gekregen vanwege het zware werk. Medewerkers vertellen door hun rug te zijn gegaan, of een spier te hebben gescheurd. Dan neemt men tijdelijk rust en hervat men weer het werk. Negen mensen zeggen blijvend letsel te hebben overgehouden. Zo kan een medewerker niet meer bukken, kan een ander niet meer boven zijn schouders tillen en vertelt een derde medewerker dat zijn hand versleten is. Schiphol wil aantrekkelijk zijn voor vliegmaatschappijen en voert daarom al decennialang een beleid om de kosten voor maatschappijen zo laag mogelijk te houden. Schiphol liet wel zes verschillende afhandelingsbedrijven toetreden op de luchthaven, die met elkaar concurreren wie de bagage en vracht van de luchtvaartmaatschappijen mag afhandelen. Er zijn al langer zorgen dat bij een dergelijk beleid de arbeidsomstandigheden uit het zicht raken. Ernst Jurgens werkte tot enkele jaren geleden als bedrijfsarts in de bagagekelder van KLM. Hij zegt in veertien jaar tijd 500 keer melding van een beroepsziekte (een ziekte of blessure veroorzaakt door het werk) te hebben gedaan. "Een idioot hoog aantal." Hij schat dat er in die periode in de bagagekelder zo'n 2000 mensen in dienst waren bij KLM. Bij een deel van het personeel deed hij vaker melding, omdat ze opnieuw klachten kregen. "Ik heb me uiteindelijk afgevraagd wat ik hier eigenlijk aan het doen ben: mensen helpen herstellen en vervolgens weer terugplaatsen in een omgeving waar ze ziek werden." Volgens Jurgens ontwikkelt een deel blijvend letsel of raakt zelfs arbeidsongeschikt. Ook een andere bedrijfsarts op Schiphol spreekt van een zorgelijke situatie. Op dit moment begeleidt hij vijftien tot twintig bagage- en vrachtmedewerkers die thuiszitten met "direct werkgerelateerde klachten". De afgelopen jaren was dat niet anders. Er werken zo'n 300 bagage- en vrachtmedewerkers bij zijn afhandelingsbedrijf. Hij luidt anoniem de noodklok: "Dit systeem moet veranderen." Dat het langdurig uitoefenen van dit type werk tot gezondheidsproblemen leidt, is bekend. Wetenschappelijke studies, op basis van gegevens van duizenden bagagemedewerkers op de luchthaven van Kopenhagen, hebben aangetoond dat mensen die langere tijd dit werk doen inderdaad een verhoogd risico hebben op rug-, schouder- en knieklachten. In een reactie erkennen verschillende afhandelaars dat het bagage- en vrachtwerk fysiek erg zwaar is en dat medewerkers een deel inderdaad nog altijd handmatig doen. Ze zeggen het probleem op het platform te willen oplossen door in de toekomst vaker hulpmiddelen met elkaar te delen. Dit voornemen bestaat al jaren, maar is vooralsnog niet van de grond gekomen. KLM heeft nog het meest in automatisering geïnvesteerd, maar erkent desondanks "niet genoeg" te hebben gedaan om beroepsziekten te voorkomen. Bagagebedrijven Swissport, Viggo en Dnata wijzen naar luchthaven Schiphol, die verantwoordelijk is voor de aanschaf van tilhulpen in de kelder. Volgens Swissport en Viggo heeft Schiphol de tilhulpen voor aankomende vluchten zelfs helemaal uitgeschakeld, omdat ze niet goed werken. Schiphol ontkent dit en zegt dat de afhandelaars zelf verantwoordelijk zijn voor het gebruik van tilmachines. Afhandelaar Swissport zegt dat Schiphol te veel verschillende afhandelaars heeft toegelaten op de luchthaven en daarmee de onderlinge concurrentie heeft gestimuleerd. "Door zoveel concurrentie wil je steeds goedkoper kunnen afhandelen om daarmee contracten binnen te kunnen halen, wat nodig is voor het voortbestaan van je bedrijf", zegt directeur personeelszaken Michel van de Stolpe. "En dat heeft inderdaad invloed op de arbeidsomstandigheden." Vakbond FNV zegt zo snel mogelijk om de tafel te willen met de afhandelaars en Schiphol om de tilhulpen razendsnel in te voeren. Ook eist de vakbond dat de arbeidsinspectie opnieuw gaat controleren op de luchthaven. De inspectie blijkt de afgelopen twaalf jaar geen controle te hebben uitgevoerd op het zware sjouwwerk op Schiphol. De inspectie laat weten het "teleurstellend" te vinden dat de bedrijven zich niet aan de afspraken hebben gehouden en zegt dat er naar aanleiding van deze publicatie op korte termijn opnieuw zal worden gecontroleerd.||https://nos.nl/collectie/13911/artikel/2443508-arbonormen-bagagepersoneel-schiphol-jarenlang-overschreden-deel-heeft-gezondheidsklachten
2022-09-06||De oudste eik van Nederland staat mogelijk in het Brabantse Den Hout|| Op een kruising in de gemeente Oosterhout staat mogelijk de oudste eik van Nederland. Joris Hellevoort, boswachter bij het Utrechts Landschap, deed onderzoek naar 21 beroemde bomen die in Nederland staan. Daaruit blijkt dat de zogenoemde Heilige Eik in het Brabantse Den Hout geen 300 jaar oud is, maar waarschijnlijk tussen de 600 en 800 jaar. Trouw sprak Hellevoort over zijn boek dat volgende week uitkomt: De wortels van ons land, cultuurgeschiedenis van 21 beroemde bomen. "Het is een gehavende boom die er weinig spectaculair uitziet, maar het blijkt een oeroude veteraan", zegt Hellevoort tegen de krant. De Brabantse eik verslaat de twee bomen die nu bovenaan de lijst staan: de 500 jaar oude Kroezeboom in Fleringen, en de 600-jarige Eik van Doornenburg. De boswachter werkte een kleine vier jaar aan het boek, zegt hij tegen de NOS. "Ik was twee tot drie maanden per boom bezig en schreef over één boom tegelijk. Een paar maanden lang was ik als het ware die boom." Een van de aanleidingen voor dit boek is de klimaatverandering. "Ik werd er bang van en ik wilde wat leuks doen", zegt Hellevoort. "Ik ben al jarenlang gek op bomen. Er worden vuistdikke biografieën geschreven over mensen, maar niet over deze langstlevende wezens." En dat is volgens hem geheel onterecht. "Je hoeft niet naar het buitenland te vliegen om mooie bomen te zien met mooie verhalen. Het kan gewoon op de fiets of met de trein." Hij hoopt dat mensen door deze 21 verhalen meer respect krijgen voor bomen. "We moeten ze koesteren." Ook naar de geschiedenis van de eik in Den Hout deed de boswachter dus maandenlang grondig onderzoek. "Er is waarschijnlijk geen boom in Nederland waarvan de adelbrieven zo ver teruggaan", zegt hij tegen Trouw. "Het plantjaar zal rond 1250 moeten liggen." Verder ontdekte hij dat de eik voor het eerst werd vermeld op een koopakte uit 1353. Ook staat de boom op allerlei oude topografische kaarten. Wat Hellevoort betreft, lijkt het door een prent van Paul Tétar van Elven uit 1877 in een Delfts museum "onomstotelijk bewezen dat de Heilige Eik zich al tweehonderd jaar in een vervallen of veterane staat bevindt".||https://nos.nl/artikel/2443507-de-oudste-eik-van-nederland-staat-mogelijk-in-het-brabantse-den-hout
2022-09-06||Onzekerheid over Russisch referendum Cherson door Oekraïens offensief|| De bezettingsautoriteiten in de stad Cherson in Oekraïne zijn gestopt met de voorbereidingen van een referendum over aansluiting bij Rusland. Reden is het Oekraïense offensief in de regio. Kyrylo Stremoöesov, een Oekraïense zetbaas van Rusland en plaatsvervangend hoofd van het Russische bestuur in de regio Cherson, zegt dat de voorbereidingen voor het referendum worden "gepauzeerd vanwege de veiligheidssituatie". Tegen het Russische persbureau Tass zei hij verder dat door Oekraïense bombardementen een belangrijke brug in Cherson over de Dnjepr niet meer kan worden gebruikt. Een paar uur later postte Stremoöesov een video waarin hij zichzelf tegensprak. Hij zei dat er "geen pauzes zijn" en dat "alles volgens plan verloopt". Hij stelde wel dat voor het referendum over aansluiting bij Rusland nog wel een datum moet worden vastgesteld. Oekraïne is bezig met een offensief in de regio Cherson. Het lijkt erop dat wordt geprobeerd met gerichte aanvallen de Russische strijdkrachten in het gebied te verzwakken en af te snijden van bevoorrading. De stad Cherson is een belangrijke schakel tussen de Krim en de havensteden Odessa en Mykolajiv. De actuele situatie aan het front volgens het Amerikaanse Institute for the Study of War: Rusland bezette de regio Cherson in maart, een paar weken na het begin van de invasie. Er werd een Moskou-gezind bestuur geïnstalleerd en er begonnen voorbereidingen voor het referendum over annexatie door Rusland. Oekraïne, de VS en de EU spreken van een schijnreferendum waarvan ze de uitslag niet zullen erkennen.||https://nos.nl/artikel/2443500-onzekerheid-over-russisch-referendum-cherson-door-oekraiens-offensief
2022-09-06||ABN Amro en ING geven bijna 200 miljoen extra terug aan klanten|| ABN Amro en ING gaan bijna 200 miljoen euro extra uitkeren aan klanten die in het verleden te veel rente hebben betaald. Aanvankelijk dachten de banken aan respectievelijk 340 en 180 miljoen euro genoeg te hebben om klanten te compenseren, maar een uitspraak van het financiële klachteninstituut Kifid dwingt de banken meer geld uit te keren. De compensatie is bedoeld voor klanten die in het verleden een variabele rente betaalde op consumptief krediet. De rente die ze betaalden moest mee stijgen en dalen met de marktrente, maar in de praktijk daalde de rente trager dan had gemoeten. Daardoor hebben klanten te veel rente betaald. De banken beloofden al die te veel betaalde rente terug te betalen, maar weigerden om ook de rente op de misgelopen rente te vergoeden. Het financieel klachteninstituut Kifid oordeelde vorige maand in een zaak dat de banken dit wel moeten doen. Rabobank deed dat al in zijn compensatie, ING en ABN Amro volgen nu. Klanten die al akkoord waren gegaan met het eerste voorstel voor compensatie, zonder de rente-op-rente, krijgen bericht van de bank, beloven ze. ING onderhandelt nog met de Consumentenbond over compensatie van klanten die gebruik maakten van gespreid betalen op de creditcard en producten voor rood staan. ABN Amro moet nog bekendmaken hoe klanten met een Flexibel Hypotheek Krediet precies worden gecompenseerd. Rob Goedhart van Stichting Geldbelangen voerde bij het klachteninstituut verschillende zaken over de rentecompensatie. Hij becijfert dat financiële instellingen inmiddels 965 miljoen euro apart hebben gezet voor de compensatie. Hij denkt dat het bedrag nog hoger wordt omdat ook Santander en Qander Primeline klanten mogelijk nog gaan compenseren. Volgens hem is dat bedrag van bijna een miljard euro nog altijd te laag, omdat banken er rekening mee zouden houden dat sommige klanten hun recht niet komenopeisen. Die klanten krijgen wel een voorstel voor compensatie in de bus, maar laten vervolgens niets van zich horen.||https://nos.nl/artikel/2443497-abn-amro-en-ing-geven-bijna-200-miljoen-extra-terug-aan-klanten
2022-09-06||Boris Johnson neemt afscheid als premier: This is it folks|| Boris Johnson heeft afscheid genomen als premier van het Verenigd Koninkrijk met een toespraak voor zijn ambtswoning Downing Street 10. "This is it folks", zo begon hij. In zijn toespraak, waarin hij met zijn hand op het spreekgestoelte sloeg om zijn woorden kracht bij te zetten, blikte hij terug op wat hijzelf als zijn grootste verdiensten beschouwt: de Brexit, de covid 19-vaccinatiecampagne en de wapenleveranties aan Oekraïne. Johnson sprak zijn partijgenoten en familieleden voor zijn ambtswoning toe: Johnson sprak ook zijn vertrouwen uit in de nieuwe regering van Liz Truss. Hij verwacht dat haar regering het Britse volk door de energiecrisis zal loodsen. "Ik steun Liz Truss en de nieuwe regering op elke stap die ze zetten", zei hij. Terugkijkend op zijn tijd als premier vergeleek Johnson zichzelf met "een stuwraket die zijn functie heeft vervuld". Hierna wil hij "zachtjes terugkomen in de atmosfeer en neerkomen in een afgelegen, duistere uithoek van de Stille Oceaan". Johnson was premier sinds juli 2019. Zijn Conservatieve Partij dwong hem begin juli tot aftreden na een reeks schandalen die het vertrouwen in de regering ondermijnde. Een paar uur na zijn afscheidsspeech bood hij in Balmoral, de Schotse zomerresidentie van koningin Elizabeth, zijn ontslag aan als premier. Hij was van Londen naar Aberdeen gevlogen en vandaar met de auto naar Balmoral, een rit van ruim een uur. Zijn opvolger Liz Truss maakte kort na Johnson dezelfde reis om in Balmoral via de zogenoemde de 'handkus-ceremonie' door de koningin te worden benoemd als de nieuwe premier. Normaal wordt de nieuwe premier benoemd op Buckingham Palace in Londen, maar dat kan deze keer niet vanwege de broze gezondheid van koningin Elizabeth. Er is daarom voor gekozen dat ze in haar zomerverblijf blijft en niet voor de ceremonie naar Londen komt De laatste keer dat een nieuwe premier op Balmoral werd benoemd was 140 jaar geleden bij de benoeming van Lord Salisbury in 1885.  ||https://nos.nl/artikel/2443495-boris-johnson-neemt-afscheid-als-premier-this-is-it-folks
2022-09-06||Aanbieders wijkverpleging lijden miljoenenverlies: 'Tarieven ontoereikend' || Organisaties in de wijkverpleging lijden dit jaar miljoenen euro's verlies. Volgens de Volkskrant krijgen ze te weinig geld van de zorgverzekeraars en moeten ze vanwege het hoge ziekteverzuim dure zzp'ers inhuren. De krant vroeg een aantal zorgorganisaties naar hun cijfers. De grote Rotterdamse ouderenzorgorganisatie Aafje verwacht dit jaar een verlies van 5 miljoen euro, op een omzet van 40 miljoen. Laurens, ook uit Rotterdam, komt uit op 4 miljoen euro verlies (op 57 miljoen omzet) en Thebe uit West- en Midden-Brabant verliest mogelijk 2,5 miljoen euro op een omzet van 82 miljoen. Negen organisaties wilden alleen anoniem gegevens delen. Zij boeken dit jaar een verlies tussen 1,2 en 2,7 miljoen euro. Bij veel ouderenzorgorganisaties zit meer dan 10 procent van het personeel ziek thuis, wat betekent dat de zorgaanbieders minder uren kunnen declareren bij zorgverzekeraars en dat ze dure zelfstandigen moeten inhuren om het werk over te nemen. Bij de Rotterdamse organisaties Aafje en Laurens wordt nu 18 procent van het werk door invalkrachten gedaan. Directeur Peter Ploegsma van Aafje zegt tegen de Volkskrant dat de situatie niet meer werkbaar is. "We zijn echt de grens overgegaan. Ik heb plaatsvervangende schaamte wat voor roofbouw we op onze mensen hebben gepleegd." Het tarief dat zorgverzekeraars voor de wijkverpleging betalen, is volgens de zorgorganisaties ontoereikend. Ze kunnen er nauwelijks opleidingen en innovatie van betalen. "Deze race naar de bodem is al jaren aan de gang", zegt Arjan Bandel van Laurens. "Maar dit jaar versnelt en verslechtert de vicieuze cirkel." Branchevereniging Zorgverzekeraars Nederland zegt in de krant dat verzekeraars ervoor moeten waken dat de zorg in Nederland betaalbaar en toegankelijk blijft. Daarom maken zij afspraken met zorgorganisaties over de hoeveelheid, kwaliteit en prijs van de zorg. Als een organisatie in de financiële problemen komt, moet die dat melden bij de zorgverzekeraar. "Als het in het belang van hun verzekerden is, zoeken zorgverzekeraars vervolgens samen met zorgaanbieders naar een passende oplossing." Arjan Bandel zegt dat zorgorganisaties met hun rug tegen de muur staan. "Eigenlijk zouden we moeten zeggen: tot hier en niet verder. Maar als we geen contract sluiten met een zorgverzekeraar, mogen we geen zorg leveren. Dus we moeten in het belang van de cliënt en onze medewerkers akkoord gaan met tarieven waarmee we niet uit kunnen." De Nederlandse Zorgautoriteit (NZa) is de organisatie die moet bepalen of zorgverzekeraars zich aan hun zorgplicht houden. De NZa zegt tegen de Volkskrant dat het "zorgelijk" is dat zorgaanbieders niet alle benodigde zorg aan hun cliënten kunnen bieden. Zorgverzekeraars blijven er vanuit hun zorgplicht altijd voor verantwoordelijk dat er genoeg zorg beschikbaar blijft, zegt de NZa.||https://nos.nl/artikel/2443491-aanbieders-wijkverpleging-lijden-miljoenenverlies-tarieven-ontoereikend
2022-09-06||Cao-afspraken onder druk door torenhoge inflatie||   "Er zullen veel mensen jaloers op zijn, dit is wel beter." Het was begin dit jaar in het NOS Journaal een reactie van een schilder op de afspraak in zijn cao waarin staat dat de lonen automatisch meestijgen met de prijzen. Maar amper negen maanden later willen de werkgevers die belofte aanpassen. Vakbond FNV heeft als speerpunt om met werkgevers in zo veel mogelijk sectoren af te spreken dat de inflatie volledig wordt gecompenseerd in de lonen. Dat is maar in een handvol gevallen gelukt. Een grote sector die zo'n belofte heeft gedaan, is de schildersbranche. "Maar een inflatie van meer dan 10 procent had niemand verwacht", zegt Henk den Boer namens de schildersbedrijven. "Als we dat moeten compenseren, is dat het failliet van de sector. We hebben al te maken met een enorme kostenstijging van het materiaal. Dat kunnen we meestal niet doorberekenen aan opdrachtgevers. Een dergelijke loonstijging daarbovenop is niet op te brengen." De schildersbedrijven praten met de vakbonden over aanpassing van de afspraken. Den Boer spreekt tegen dat de afspraken niet worden nagekomen. "Het gaat om de definitie van hoe we de afspraak gaan invullen. We kunnen bijvoorbeeld ook naar het compenseren van de kerninflatie kijken." In dat cijfer worden de stijgende energiekosten niet meegenomen en dus zou dat een veel lagere loonstijging betekenen. FNV-bestuurder Peter Roos wil daar niet zomaar aan meewerken. "Het is voor ons een belangrijke afspraak en die staat heel duidelijk opgeschreven in de cao. Je kunt niet als het even tegenzit zomaar afzien van de afspraak. Maar met de werkgevers praten kan natuurlijk altijd." Ook een kleinere cao zoals die van veerpontorganisatie Stichting de Maasveren staat onder druk. Daar is ook afgesproken om de inflatie volledig te compenseren. "Ik zou het nu anders gedaan hebben", zegt directeur Lars Cleijne. "Dat we bijvoorbeeld een maximum aan compensatie hadden afgesproken." Verschillende andere werkgevers hebben de afgelopen maanden in de cao's wel zo'n maximumpercentage laten opnemen. Het bedrijf Cargill heeft bijvoorbeeld vastgelegd dat de compensatie van de prijzen maximaal 5 procent is. Cleijne heeft zo'n maximum niet afgesproken en daarom wil hij met de bonden overleggen. "Als we de inflatie volledig moeten compenseren, kunnen we twee dingen doen. We kunnen minder veerboten laten varen of de prijzen verhogen. Daar gaan we naar kijken." In een andere kleine cao, die van verzelfstandigde gemeentelijke sport- en accommodatiebedrijven, blijft de afspraak wel overeind, maar wordt erop gewezen dat in uitzonderlijke situaties van de belofte kan worden afgeweken. Voorlopig maken werkgevers daar geen gebruik van. De FNV wil dat werknemers ondanks de hoge inflatie net zo veel kunnen blijven kopen als ze voorheen deden en het liefst nog iets meer. Daarom wilde de vakbond automatische prijscompensatie afspreken. Dat is een afspraak die in België gebruikelijk is en ruim veertig jaar geleden in Nederland in veel sectoren ook gangbaar was. In 1982 is in het akkoord van Wassenaar tussen werkgevers en werknemers loonmatiging afgesproken en daarmee verdween de afspraak uit veel cao's. Bij een klein deel van de bedrijven, zoals havenbedrijven en de Gasunie, zijn deze afspraken er nog altijd. Werkgevers wijzen op het gevaar van een loon-prijsspiraal als de afspraak weer in veel cao's komt te staan. De lonen stijgen dan omdat de prijzen stijgen, waarna werkgevers de prijzen weer verhogen waardoor vervolgens weer de lonen stijgen. Zo zou een cyclus kunnen ontstaan die in theorie blijft doorgaan, al wordt dat gevaar door de bonden en door sommige economen weersproken. In sommige cao's worden afspraken over de inflatie opgenomen, maar dan wordt er bijvoorbeeld afgesproken om de lonen te laten meestijgen met de gemiddelde cao-loonstijging. Dat percentage komt niet in de buurt van het huidige inflatieniveau. De laatste maanden wordt in cao's gemiddeld een loonstijging afgesproken van zo'n 4 procent. Zo'n hoge stijging is in jaren niet voorgekomen, maar kan niet verhinderen dat veel huishoudens er vele procenten in koopkracht op achteruitgaan. De inflatie bereikte afgelopen maand nieuwe recordhoogte. Het Centraal Planbureau verwacht dat de inflatie voorlopig hoog blijft. Voor dit jaar wordt een inflatie van bijna 10 procent verwacht, en voor volgend jaar van 4,3 procent. De economen van het planbureau waarschuwen dat de armoede daardoor toeneemt.||https://nos.nl/artikel/2443487-cao-afspraken-onder-druk-door-torenhoge-inflatie
2022-09-06||Dodental aardbeving China opgelopen, zoektocht naar vermisten gaat verder|| De zware aardbeving van gisteren in het zuidwesten van China heeft aan zeker 65 mensen het leven gekost. Gisteren werden al dertig mensen onder het puin vandaan gehaald. De afgelopen uren vonden reddingswerkers nog eens tientallen lichamen. Er wordt rekening mee gehouden dat het dodental nog verder oploopt, want zo'n twintig mensen worden vermist en er zijn honderden gewonden, van wie enkelen er slecht aan toe zijn. Meer dan 50.000 mensen hebben hun huis moeten verlaten omdat het daar niet meer veilig is. Er zijn tienduizenden tenten opgezet waar ze de komende tijd moeten verblijven. De beving van gisteren in de provincie Sichuan had een kracht van 6,8 en veroorzaakte veel schade aan huizen, uitval van elektriciteit en aardverschuivingen. Ook zijn belangrijke wegen geblokkeerd door rotsblokken die naar beneden zijn gekomen. Sichuan ligt aan de voet van het Tibetaanse Hoogland, een gebied dat vaak wordt getroffen door aardbevingen. De beving van gisteren was de zwaarste in jaren.||https://nos.nl/artikel/2443481-dodental-aardbeving-china-opgelopen-zoektocht-naar-vermisten-gaat-verder
2022-09-06||Wekdienst 6/9: Strafeis in zaak doodgereden motoragent • WK-kwalificatie voetbalvrouwen || Goedemorgen! Het Openbaar Ministerie komt vandaag met de strafeis tegen Willem M. over de dodelijke aanrijding van motoragent Arno de Korte, en de voetbalvrouwen spelen in Utrecht om een WK-plek. We beginnen met het weer: flinke zonnige perioden en warm. De maxima liggen tussen 25 graden vlak aan zee en lokaal 30 graden in het binnenland. Later vandaag in het noordoosten een enkele onweersbui en vanavond enkele fikse buien in Zeeland. Na vandaag koelt het af en is er regelmatig een regen- of onweersbui. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. In Canada is het lichaam gevonden van een van de twee verdachten van een reeks steekpartijen, waarbij tien mensen om het leven kwamen. Het lichaam van de verdachte vertoonde verwondingen die volgens de politie niet door hemzelf zijn veroorzaakt. Naar de tweede verdachte wordt nog altijd gezocht. De politie heeft ook bekendgemaakt dat de twee verdachten broers zijn. De aanvallen met steekwapens waren in de Canadese provincie Saskatchewan. Er zouden op dertien verschillende plekken slachtoffers zijn gemaakt. Er raakten ook achttien mensen gewond. De autoriteiten hielden gisteren een klopjacht op de verdachten van 31 en 30 jaar. Op kamers in Amsterdam, naar college (maar niet bij een studentenvereniging): prinses Amalia is gisteren aan haar studie begonnen. Ze doet de bachelor Politics, Psychology, Law and Economics aan de Universiteit van Amsterdam. Om de start van deze studietijd te markeren, was er een fotomoment met de 18-jarige prinses: Fijne dinsdag!||https://nos.nl/artikel/2443479-wekdienst-6-9-strafeis-in-zaak-doodgereden-motoragent-wk-kwalificatie-voetbalvrouwen
2022-09-06||Hoogste inflatie ooit: 12 procent in augustus || De inflatie in Nederland is in augustus verder opgelopen naar 12 procent, vergeleken met dezelfde maand een jaar eerder. Dat is het hoogste cijfer ooit in Nederland gemeten. In juli was de inflatie 10,3 procent. Het Centraal Bureau voor de Statistiek (CBS) houdt sinds 1963 maandelijks het inflatiecijfer bij. Het vorige record stamt uit januari 1975 toen de inflatie 11,1 procent was. Vorige week bleek al uit cijfers volgens de Europese rekenmethode dat de inflatie hard was opgelopen in Nederland. Aan de cijfers die het CBS vandaag publiceerde is te zien wat er zoal duurder werd. De belangrijkste prijsopjager was weer energie, maar ook boodschappen en woonlasten wakkerden de kosten voor levensonderhoud aan. Vooral gas is flink duurder geworden, zegt economieredacteur Nik Wouters in het NOS Radio 1 Journaal. "Dat zorgt ervoor dat elektriciteitsprijzen ook oplopen." In het inflatiecijfer gaat het Centraal Bureau voor de Statistiek ervan uit dat consumenten in augustus een nieuw energiecontract hebben afgesloten. Dat is lang niet voor iedereen het geval, dus voor veel mensen zal in de praktijk de inflatie lager zijn. Toch ontkomt niemand aan de hogere prijzen, want ook in de supermarkten, bij de bakker en de slager lopen de prijzen steeds verder op. Voeding was in augustus 13,1 procent duurder dan een jaar geleden. "De percentages zijn enorm", zegt Wouters. "Zo zijn melk, kaas en eieren 18 procent duurder vergeleken met een jaar geleden. Koffie bijna 20 procent en vlees 17 procent. Het zijn enorme prijsstijgingen die iedereen raken." Je voelt de inflatie duidelijk in je portemonnee, maar hoe moet je precies kijken naar de inflatiecijfers? Een korte uitleg: "De verwachting was dat we nu eigenlijk in een fase zouden komen dat de inflatie zou dalen", zegt Wouters. "Dat horen we al maanden. En toch nam de inflatie in augustus toe." Volgens Wouters is er nog geen rust op de gasmarkt. "Zolang die er niet is en de elektriciteitsprijzen hoog blijven, zul je dit soort hoge inflatiecijfers zien." De inflatie berekend over een heel jaar is in het verleden hoger geweest dan 12 procent. Zo was in 1945 de inflatie 15 procent en in 1918 meer dan 19 procent. In januari volgend jaar berekent het CBS de inflatie over heel 2022.||https://nos.nl/artikel/2443478-hoogste-inflatie-ooit-12-procent-in-augustus
2022-09-06||Staghouwer verkeerde man op verkeerde plek, maar wie kan het wel?|| De ChristenUnie moet naarstig op zoek naar een opvolger voor Henk Staghouwer. De minister van Landbouw trad gisteravond onverwacht af, al stond zijn positie al enige tijd onder druk. Staghouwer was de verkeerde persoon op de verkeerde plek, vindt hij ook zelf. Ondertussen blijft de onzekerheid voor de boeren over hun toekomst na de halvering van stikstofuitstoot. Degene die het stokje van Staghouwer overneemt zal van goede huize moeten komen, want het stikstofdossier en de verduurzaming van de landbouw zijn weerbarstige problemen. De standpunten staan nog steeds mijlenver uit elkaar. De kleinste regeringspartij heeft geen gedoodverfde kandidaten klaarstaan. Het kabinet trok bij zijn aantreden maar liefst 25 miljard euro uit om het stikstofprobleem aan te pakken. Met dat geld wordt de natuur hersteld, kunnen boeren uitgekocht worden, maar het is ook bedoeld om boeren die wel door willen te helpen met een transitie naar duurzame landbouw. Vooral dat laatste was de opdracht van Staghouwer. Een eervolle taak, maar het werd uiteindelijk een ondraaglijke last op zijn schouders. Het lukte hem niet om met haalbare maatregelen te komen om de boeren het toekomstperspectief te geven dat ze nodig hebben. Afgelopen vrijdag, in de ministerraad, kreeg hij opnieuw niet de handen op elkaar voor zijn plannen. En dus moest hij de Tweede Kamerleden melden dat hij niet aan hun eis kon voldoen dat er voor Prinsjesdag duidelijkheid zou komen. Die duidelijkheid had er eigenlijk al deze zomer moeten zijn, tegelijkertijd met de presentatie van de ingrijpende stikstofplannen van het kabinet. Maar de 'perspectiefbrief' die Staghouwer had opgesteld, werd "broddelwerk" genoemd en hij kreeg huiswerk. Dat huiswerk moest dus voor de derde dinsdag in september klaar zijn, maar Staghouwer liet gisteren weten dat hij de gesprekken onder leiding van Johan Remkes wilde afwachten. Toen ook nog bleek dat hem niet was gelukt de Nederlandse boeren hun uitzonderingspositie in Europa te laten behouden om meer mest uit te rijden dan andere landen, telde de minister zijn knopen. "Ik ben niet de juiste persoon", zei hij in een korte toelichting op zijn vertrek. Het was inderdaad de eigen keuze van de Groninger. Toch zeggen bronnen rond de coalitie dat Staghouwer de laatste tijd onder curatele stond, al had hij het zelf eerst niet door. Andere ministers, zoals VVD-minister Harbers van Infrastructuur en Waterstaat, kregen de opdracht hem te ondersteunen en mee te lezen met zijn voorstellen. Staghouwer zwaaide negen maanden de scepter op een ministerie dat bekendstaat als lastig. Verschillende coalitiepartijen klagen over het gebrek aan creativiteit bij de ambtenaren. Ze zien volgens hen niet in dat er een groot politiek mandaat is om de landbouw ingrijpend te hervormen, en blijven in oude patronen denken. Het lukte Staghouwer niet om door die muur heen te breken. Daarnaast had hij te maken met een regeringscoalitie die ook niet makkelijk op één lijn te krijgen is, en waarin op tal van onderwerpen de eenheid ver te zoeken is. De nieuwe minister van Landbouw zal een zwaargewicht moeten zijn, die het klappen van de zweep kent. Voorlopig wordt de portefeuille waargenomen door Carola Schouten, de voorganger van Staghouwer, die nu minister voor Armoedebeleid is. Zij kent de problematiek heel goed en onderhandelde in de vorige kabinetsperiode uitgebreid met alle partijen over de stikstofaanpak. Maar ingewijden zeggen dat de kans heel klein is dat zij definitief terugkeert op haar oude stek.||https://nos.nl/artikel/2443477-staghouwer-verkeerde-man-op-verkeerde-plek-maar-wie-kan-het-wel
2022-09-06||Koningin Máxima aangekomen in San Francisco, koning thuisgebleven|| Koningin Máxima is begonnen aan een werkbezoek aan de Verenigde Staten. Ze kwam aan op de luchthaven van San Francisco, zonder koning Willem-Alexander. Die zou ook meegaan, maar hij herstelt nog van een longontsteking. Op advies van artsen blies de koning de reis af. "Werkzaamheden in Nederland kunnen, zij het op beperkter schaal, wel doorgang vinden", liet de Rijksvoorlichtingsdienst weten. Máxima werd in San Francisco ontvangen door onder anderen een hoge vertegenwoordiger van de staat Californië en de Nederlandse ambassadeur in de Verenigde Staten André Haspels. Het bezoek staat in het teken van economische betrekkingen. De koningin heeft in San Francisco een gesprek met burgemeester London Breed. Ook brengt ze met mensen die zich inzetten voor gelijke rechten voor lhbti'ers een bezoek aan de buurt The Castro. Máxima reist niet alleen. Ook een aantal leden van het kabinet is meegereisd, onder wie minister Schreinemacher voor Buitenlandse Handel en Ontwikkelingssamenwerking, minister Kuipers van Volksgezondheid, Welzijn en Sport, minister Dijkgraaf van Onderwijs, Cultuur en Wetenschap en staatssecretaris Heijnen (Infrastructuur en Waterstaat). Ook twee Arubaanse ministers zijn mee: minister Wever van Economische Zaken, Communicatie en Duurzame Ontwikkelingen en minister Oduber van Volksgezondheid en Toerisme. Het werkbezoek van de koningin duurt van 6 tot en met 9 september. Ze reist ook nog door naar Austin en Houston in Texas.||https://nos.nl/artikel/2443476-koningin-maxima-aangekomen-in-san-francisco-koning-thuisgebleven
2022-09-06||Veel schade, evacuaties in Zuid-Korea vanwege orkaan|| In Zuid-Korea hebben duizenden mensen hun huis moeten verlaten vanwege orkaan Hinnamnor. Die kwam aan land in het zuiden, waar veel bomen sneuvelden en wegen werden verwoest. Ook een aantal huizen was niet bestand tegen de orkaan, en enkele tienduizenden huishoudens zitten zonder stroom. Dit zijn beelden uit Busan van de verwoestende storm: Een man van 25 die werd meegesleurd door een riviertje in Ulsan wordt vermist. Voor zover bekend zijn er niet meer slachtoffers. Er is ook brand uitgebroken bij een staalfabriek in de stad Pohang, maar onduidelijk is of die verband houdt met de orkaan. De autoriteiten waarschuwen voor overstromingen, modderstromen en vloedgolven. Hinnamnor is naar verwachting de zwaarste storm in jaren die het land aandoet. Vorige week werden de hoofdstad Seoul en omliggende regio's getroffen door zware regenval. Dat leidde tot overstromingen die het leven kostten aan veertien mensen. In het land zijn honderden scholen uit voorzorg gesloten. Ook veel vluchten en veerdiensten zijn geschrapt.||https://nos.nl/artikel/2443475-veel-schade-evacuaties-in-zuid-korea-vanwege-orkaan
2022-09-06||Tientallen doden bij aanslag op konvooi in Burkina Faso|| In Burkina Faso zijn zeker 35 burgers om het leven gekomen toen een voertuig in een konvooi op een explosief reed. Het ging om een bevoorradingskonvooi dat onderweg was naar de hoofdstad Ouagadougou, heeft de regering bekendgemaakt. Het incident gebeurde in het noorden van het West-Afrikaanse land, tussen de steden Djibo en Bourzanga. In deze regio zijn islamitische militanten actief. Sinds 2015 plegen ze geregeld aanslagen op burgerdoelen, de politie en het leger. In de Sahel, waarbinnen ook deze regio valt, hebben de afgelopen tien jaar groeperingen gelinkt aan al-Qaida en IS aan terrein gewonnen. Het leidt tot instabiliteit, veel slachtoffers en vele vluchtelingen. Ook in Burkina Faso werden afgelopen jaren aanslagen gepleegd door islamitische extremisten. Onvrede hierover mondde begin dit jaar uit in een militaire coup. De junta beloofde meer stabiliteit en kreeg steun van de bevolking, maar de veiligheidssituatie is sindsdien niet verbeterd.||https://nos.nl/artikel/2443474-tientallen-doden-bij-aanslag-op-konvooi-in-burkina-faso
2022-09-06||Verdachte reeks mesaanvallen Canada dood gevonden, broer nog voortvluchtig|| In Canada is het lichaam gevonden van een van de twee verdachten van een reeks steekpartijen, waarbij zondag tien mensen om het leven kwamen. Op het lichaam van Damien Sanderson zitten wonden die volgens de politie niet door hemzelf zijn veroorzaakt. Naar de tweede verdachte, Myles Sanderson, wordt nog gezocht. De twee zijn broers, heeft de politie bekendgemaakt. De aanvallen met steekwapens waren in de Canadese provincie Saskatchewan. Er zouden op dertien plekken slachtoffers zijn gemaakt. Achttien mensen raakten gewond. Meteen na de steekpartijen begon de politie een klopjacht op de verdachten van 31 en 30 jaar. De oudste is nu dood gevonden. Zijn broer zou voor het laatst gezien zijn in Regina, de hoofdstad van Saskatchewan. Ook hij zou verwondingen hebben opgelopen, zegt de politie. De nog voortvluchtige Myles Sanderson heeft volgens de politie een lang strafblad en werd volgens de Canadese nieuwszender CBC sinds mei gezocht. Hij was veroordeeld tot een celstraf van bijna vijf jaar voor onder meer mishandeling, diefstal en bedreigingen. Hij werd voorwaardelijk vrijgelaten, maar kwam niet opdagen bij zijn reclasseringsambtenaar. De steekincidenten vonden plaats in James Smith Cree Nation, een gemeenschap van oorspronkelijke bewoners van Canada, en in Weldon. Het lichaam van de verdachte is gevonden in James Smith Cree Nation. Over een motief is nog niets bekend. Deze reeks aanvallen is een van de dodelijkste aanslagen in Canada van de afgelopen jaren. In 2019 reed een man in op voetgangers, waarbij tien mensen omkwamen. In 2020 maakte een man verkleed als agent 22 dodelijke slachtoffers, door brandstichting en vuurwapengeweld.||https://nos.nl/artikel/2443471-verdachte-reeks-mesaanvallen-canada-dood-gevonden-broer-nog-voortvluchtig
