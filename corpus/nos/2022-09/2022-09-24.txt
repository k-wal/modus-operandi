2022-09-24||Foto van graf Elizabeth gepubliceerd, vanaf donderdag te zien voor publiek|| Het Britse koningshuis heeft een foto gepubliceerd van de laatste rustplaats van koningin Elizabeth. Op de foto is de grafsteen te zien met daarop de namen van de op 8 september overleden koningin, haar man prins Philip en de namen van haar ouders. De steen, gemaakt van zwart Belgisch marmer, ligt op het graf in de King George VI Memorial Chapel in Windsor. De koningin werd daar maandag bijgezet tijdens een privéceremonie, in aanwezigheid van koning Charles en andere directe familieleden. Ze ligt daar bij Philip, die vorig jaar overleed, en haar ouders, koning George VI en The Queen Mother Elizabeth. Ook de as van prinses Margaret, de in 2002 overleden zus van Elizabeth, is in de kapel bijgezet. Vanaf donderdag is de steen ook voor het publiek te bekijken. De kapel is dan, als onderdeel van Windsor Castle, te bezoeken. Daarvoor moet het publiek wel betalen: 26,50 pond (zo'n 30 euro) en op zaterdag 28,50. Maandag eindigt de officiële rouwperiode van de koninklijke familie. Gemist, of nog een keer zien? Dit was de uitvaart van Elizabeth II:||https://nos.nl/artikel/2445873-foto-van-graf-elizabeth-gepubliceerd-vanaf-donderdag-te-zien-voor-publiek
2022-09-24||Vierde verdachte in zaak bedreiging Belgische minister nog spoorloos|| Een vierde verdachte van de bedreiging van de Belgische minister van Justitie Van Quickenborne is nog op de vlucht, melden Belgische media. In de nacht van vrijdag op zaterdag werden al drie Nederlanders aangehouden vanwege de dreiging tegen de politicus. Het is onbekend of het gaat om een Nederlandse verdachte of om iemand uit een ander land. Het Belgische Openbaar Ministerie wil er geen commentaar op geven. Een woordvoerder van justitie in Nederland bevestigt het nieuws niet. De drie Nederlandse mannen van 20, 29 en 48 jaar werden aangehouden in de regio Den Haag. Belgische media melden dat de dreiging uit het drugsmilieu komt en er zou sprake zijn van een poging om Van Quickenborne te ontvoeren. Hij is onder verscherpt toezicht van de politie geplaatst. Eerder deze week werd bij het huis van de minister een auto gevonden met daarin kalasjnikovs, andere vuurwapens en twee flessen benzine, zo meldt de VRT. De auto had een Nederlands kenteken. De gearresteerde mannen zouden aangestuurd worden door zware criminelen uit het drugscircuit. De minister zou zaterdagavond op een evenement in Kortrijk aanwezig zijn, maar daar werd hij vervangen door de Belgische premier De Croo. Hij is een partijgenoot van Van Quickenborne. De minister sprak de aanwezigen wel toe in een video. Eerder liet de bewindsman op sociale media al weten dat hij en zijn familieleden veilig zijn. "In onze democratische rechtsstaat zullen we nooit plooien voor geweld. Nooit", schreef hij. Van Quickenborne is sinds 2020 minister van Justitie en voerde de strijd tegen de criminaliteit stevig op. Sinds vorig jaar maart zijn honderden mensen opgepakt vanwege Operatie Limit, die in Belgische media ook wel Operatie Sky ECC wordt genoemd. Daarbij werd gebruikgemaakt van gekraakte berichten die criminelen via de beveiligde berichtendienst Sky ECC naar elkaar stuurden. Ook in Nederland leidde dat onderzoek tot arrestaties. De minister kondigde ook aan "achter tientallen kopstukken in Dubai" aan te gaan. In de Verenigde Arabische Emiraten tekende hij eind vorig jaar verschillende verdragen om de opsporing van criminelen eenvoudiger te maken. In Dubai werd eind 2019 ook Ridouan Taghi opgepakt.||https://nos.nl/artikel/2445871-vierde-verdachte-in-zaak-bedreiging-belgische-minister-nog-spoorloos
2022-09-24||Russische minister Lavrov hekelt westerse houding rond Oekraïne en Taiwan|| De Russische minister van Buitenlandse Zaken Sergej Lavrov heeft de Verenigde Staten en Europa vermanend toegesproken bij de Algemene Vergadering van de Verenigde Naties in New York. Lavrov sprak vurige teksten waarin hij benadrukte hoe Washington in de ogen van Moskou hypocriet opereert op het wereldtoneel. Volgens de Russische minister wil de VS de wereld weer in blokken opdelen. "Of je bent voor ons, of je bent tegen ons. Een derde optie is niet mogelijk, er is geen compromis." Lavrov leverde uitgesproken kritiek op de westerse sancties die aan Rusland zijn opgelegd na de Russische inval in Oekraïne. Lavrov zei dat burgers door de sancties worden geraakt. Met de sancties "probeert Washington de hele wereld tot zijn achtertuin te maken", aldus Lavrov. Hij verwees naar de Amerikanen als "zelfbenoemde bazen van de wereld" en noemde de oorlogen die de VS "ver van Amerikaanse kusten" gevoerd heeft in het Midden-Oosten en Azië. Over de 'speciale militaire operatie' in Oekraïne, zoals het Kremlin de oorlog noemt, zei Lavrov dat het een reactie is op "de onkunde van westerse landen om te onderhandelen" en "de oorlog die Kiev tegen zijn eigen mensen voert". Volgens Lavrov had Moskou geen andere keuze dan het erkennen van de onafhankelijkheid van de zogenoemde Volksrepublieken Donetsk en Loegansk en het sturen van militairen. Die republiekjes zijn door pro-Russische separatisten uitgeroepen in de Oekraïense provincies Donetsk en Loegansk. Lavrov beschuldigde Washington er ook van "met vuur te spelen" als het gaat om Taiwan. Daarmee verwees hij ogenschijnlijk naar het recente bezoek aan Taiwan van Nancy Pelosi, de voorzitter van het Amerikaanse Huis van Afgevaardigden. Afgelopen week bevestigde de Amerikaanse president Joe Biden in een interview dat het Amerikaanse leger Taiwan zal verdedigen bij een eventuele invasie van China. Het bezoek van Pelosi werd in China gezien als een provocatie; China beschouwt het eiland als afvallige provincie. In Chinese ogen is het daardoor niet mogelijk officiële diplomatieke banden te hebben met zowel China als Taiwan. Na het bezoek begin augustus begon China aan een reeks militaire oefeningen in de wateren rond Taiwan. President Poetin steunt China in de aanspraak op Taiwan. "We veroordelen de provocaties van de VS en hun bondgenoten in de Straat van Taiwan", zei hij vorige week. Volgens Lavrov probeert de VS regio's in Azië "te onderwerpen".||https://nos.nl/artikel/2445869-russische-minister-lavrov-hekelt-westerse-houding-rond-oekraine-en-taiwan
2022-09-24||Jazzlegende Pharoah Sanders (81) overleden|| De Amerikaanse saxofonist Pharoah Sanders is op 81-jarige leeftijd overleden. Volgens een statement van zijn platenlabel overleed hij vredig in Los Angeles, in het bijzijn van familie en vrienden. Sanders werkte schouder aan schouder met John Coltrane met wie hij de muzikale grenzen van hun instrument verlegde, was pionier van de spirituele jazz, en heeft veel grote albums op zijn naam. Pharoah Sanders werd als Ferrell Sanders geboren in Little Rock, Arkansas. Hij speelde in het begin veel in San Francisco, waar hij de bijnaam 'Little Rock' kreeg. In 1961 verhuisde Sanders naar New York, waar hij moeilijk aan de bak kwam. Terwijl hij bijbaantjes zocht om rond te komen en zijn nachtrust vond in de metro's van de stad, speelde hij 's nachts mee met artiesten die zich bezighielden met de muziekstroming free jazz. Daarin waren toen ook musici als componist Sun Ra en trompettist Don Cherry actief. In 1965 werd Sanders door John Coltrane gevraagd om in zijn band te komen spelen. Dat bleek een goede match. Samen speelden ze de controversiële free jazz, waar alle wetten uit de traditionele jazzmuziek de deur uit werden gegooid. Die vrijheid in de muziek lag trouwens in lijn met de tijd waarin ze leefden. In de jaren 60 streed de Afro-Amerikaanse bevolking nog stevig voor gelijke burgerrechten. Het was de tijd van Martin Luther King, Black Power, en de Civil Rights Act. En de avant-garde jazz schopte in die tijd ook hard tegen de bestaande structuren. Hoe het klonk? Hier kun je luisteren naar de twee tenorsaxofonisten (als je durft):  In de jaren na Coltranes dood in 1967 ontwikkelde Sanders zich tot bandleider van zijn eigen bands. Hij speelde meer spirituele jazz en raakte geïnspireerd door Afrikaanse muziek. Daaruit kwam een van zijn bestverkochte albums voort, Karma. Karma (1969), The Creator Has a Master Plan:  In de jaren daarna zou Sanders blijven spelen in verschillende muziekformaties. Hij mixte de rhythm & blues uit zijn jeugd met avant-garde jazz en Afrikaanse muziek, zoals de Marokkaanse Gnawa-muziek. Hij toerde nog tot recente jaren de hele wereld over. In 2018 stond hij nog op het NN North Sea Jazz Festival, in 2019 in het Muziekgebouw aan 't IJ. Met het overlijden van Sanders is de laatste van de 'heilige drie-eenheid' van saxofonisten uit die tijd heengegaan: John Coltrane, Pharoah Sanders en Albert Ayler hadden als bijnaam de 'father (Coltrane), son (Sanders) and holy ghost (Ayler)'.||https://nos.nl/artikel/2445867-jazzlegende-pharoah-sanders-81-overleden
2022-09-24||Dit weekend geen ambulances naar VUmc Amsterdam door personeelstekort|| Het Amsterdamse VUmc-ziekenhuis kan het hele weekend geen ambulances ontvangen. Volgens een woordvoerder komt dat door het niet rondkrijgen van de roosters. Besloten is daarom om ambulances uit te laten wijken naar de andere locatie van het Amsterdam UMC, het AMC. Ook de zogeheten shockroom van het VUmc is dit weekend niet beschikbaar. Dat is de ruimte waar traumapatiënten behandeld worden, zoals verkeersslachtoffers. Mensen die op eigen gelegenheid komen kunnen nog wel naar het ziekenhuis, zegt de woordvoerder. De ambulances wijken tot maandagochtend 08.00 uur uit naar de andere locatie van het Amsterdam UMC of naar ziekenhuizen elders. Volgens de woordvoerder heeft dat verder geen gevolgen voor patiënten. "We behandelen evenveel patiënten, alleen de indeling van de zorg is iets anders." Het komt vaker voor dat ziekenhuizen maatregelen moeten nemen vanwege personeelstekorten en ziekte. Zo laten ambulances het Langeland Ziekenhuis in Zoetermeer vanaf 1 oktober in de avond en nacht links liggen door personeelstekorten. Het Antonius Ziekenhuis in Sneek sloot in augustus een van de vier operatiekamers door te veel zieke medewerkers.||https://nos.nl/artikel/2445866-dit-weekend-geen-ambulances-naar-vumc-amsterdam-door-personeelstekort
2022-09-24||Lancering Amerikaanse maanraket opnieuw uitgesteld, nu vanwege het weer|| De Amerikaanse ruimtevaartorganisatie NASA heeft voor de derde keer de lancering van de nieuwe maanraket uitgesteld. De vorige twee keer was dat vanwege technische problemen, dit keer kan de raket niet opstijgen omdat er komende week een tropische storm wordt verwacht bij de lanceerplek in Florida. Dinsdag zou de raket daar gelanceerd worden. Het ruimtevaartprogramma Artemis moet de Amerikanen voor het eerst in een halve eeuw tijd weer naar de maan brengen. De eerste lancering van de Space Launch System-raket met daarop een ruimtecapsule is nog zonder mensen aan boord. Artemis wordt geplaagd door tegenslagen. De twee lanceerpogingen die eerder deze maand op het programma stonden gingen niet door vanwege brandstoflekkages en andere technische malheur. De NASA bereidt de bijna honderd meter hoge raket nu voor op een terugkeer naar de hangar. Morgen wordt besloten of de raket op het lanceerplatform kan blijven staan of inderdaad naar binnen wordt gehaald. Het naar binnen halen van de raket zou leiden tot forse vertraging. Een nieuwe poging zou dan mogelijk pas in november ondernomen kunnen worden. Als de raket wel buiten kan blijven staan, is een lanceerpoging op 2 oktober weer mogelijk. Ook Europa werkt mee aan het Amerikaanse ruimtevaartprogramma Artemis. In Nederland worden daarvoor zonnepanelen gebouwd: Het Space Launch System is de krachtigste raket die de ruimtevaartorganisatie ooit heeft gebouwd. De onbemande missie van Artemis I is bedoeld om de systemen te testen. Met de volgende missie (Artemis II), die in 2024 op het programma staat, gaan vier mensen mee. Een maanlanding zou dan in 2025 gebeuren, tijdens Artemis III. Dat zou voor het eerst sinds 1972 zijn, toen de Apollo 17 landde op de Maan. Experts zijn sceptisch of de planning van de NASA gehaald zal worden.||https://nos.nl/artikel/2445865-lancering-amerikaanse-maanraket-opnieuw-uitgesteld-nu-vanwege-het-weer
2022-09-24||Rapport VS: in 2019 aangehouden zwarte man stierf aan overdosis ketamine|| Een 23-jarige zwarte man die in 2019 na zijn aanhouding in de Amerikaanse staat Colorado om het leven kwam, overleed aan een overdosis van het verdovende middel ketamine. Dat blijkt uit een autopsierapport over de zaak, dat gisteren na aanhoudende druk is gepubliceerd. De man, Elijah McClain, kreeg het middel toegediend nadat hij op straat was aangehouden. McClain werd in 2019 door de politie staande gehouden toen hij met boodschappen onderweg was naar huis. De politie had even daarvoor een melding ontvangen over een man die zich verdacht zou gedragen. Een van de betrokken agenten zei dat McClain, die zelf ongewapend was, naar zijn dienstpistool had gegrepen. Daarop namen de agenten de man in een nekklem en riepen zij de hulp in van ambulancepersoneel. Dat diende McClain ketamine toe. Na de toediening van het kalmeringsmiddel kreeg McClain een hartstilstand. Hij overleed zes dagen later in het ziekenhuis. Uit het autopsierapport blijkt nu dat de dosis ketamine veel te hoog was voor zijn lichaamsgewicht. In het originele autopsierapport uit 2019 stond geen doodsoorzaak genoemd. Daarom werden de drie agenten en twee hulpverleners aanvankelijk niet vervolgd. Het autopsierapport werd in juli 2021 bijgewerkt, maar niet openbaar gemaakt. Toen Colorado Public Radio daar lucht van kreeg, stapte de organisatie naar de rechter, gesteund door onder meer het gezaghebbende persbureau AP. Nu is het autopsierapport onder gerechtelijk bevel dus toch openbaar gemaakt. De zaak-McClain trok opnieuw de aandacht na de moord op George Floyd, een jaar later, en de opkomst van de Black Lives Matter-beweging. In Aurora zijn sinds het dodelijke incident meerdere wakes en protesten geweest. Vorig jaar werd de zaak toch door een jury opgepakt. Dat is een groep burgers die besluit of de openbare aanklager voldoende bewijs heeft om vervolging in te stellen. De jury besloot dat de vijf betrokkenen werden aangeklaagd voor doodslag en roekeloos gedrag met de dood tot gevolg. Hun zaak dient in november. Vorig jaar concludeerden de openbaar aanklager in Aurora, de stad waar de zaak zich afspeelde, dat agenten vaak buitensporig geweld toepassen in hun werk en te vaak etnisch profileren. Agenten die dodelijk geweld gebruiken in de VS worden zelden vervolgd, doordat de politie een hoge mate van bescherming geniet als het gaat om het gebruiken van geweld.||https://nos.nl/artikel/2445863-rapport-vs-in-2019-aangehouden-zwarte-man-stierf-aan-overdosis-ketamine
2022-09-24||Eritrea mobiliseert troepen, 'kan genadeklap zijn voor mensen Tigray'|| De regering in Eritrea heeft mannen onder de 55 opgeroepen om mee te vechten tegen het Volksbevrijdingsleger van Tigray, in het noorden van Ethiopië. Op verschillende plekken langs de grens wordt hard gevochten, meldde een woordvoerder van het Volksbevrijdingsleger. De 20.000 extra militairen zouden zich voegen bij de Eritrese troepen die al aanwezig zijn. De Eritrese mobilisatie volgt op de escalatie van het conflict vorige maand na een maandenlange wapenstilstand. Vorige maand noemde de topman van de Wereldgezondheidsorganisatie het conflict de grootste humanitaire ramp van dit moment. "Dit kan de genadeklap betekenen voor de Tigrese bevolking", zegt Mirjam van Reisen, hoogleraar internationale betrekkingen en gespecialiseerd in de regio. "Die wordt nu volledig in het nauw gedreven en van alle kanten belaagd. Vanuit het westen en noorden door Eritrese troepen, en vanuit het zuiden door het Ethiopische regeringsleger." De komst van meer Eritrese troepen jaagt niet alleen de bevolking in Tigray angst aan, het verontrust ook Tigreërs in de diaspora. "Ik volg de ontwikkelingen op de voet", zegt Sami (uit veiligheidsoverwegingen noemen we alleen zijn voornaam). Hij woont al jaren in Nederland, maar heeft nog veel familie in Tigray. "Eritrea heeft een slechte naam. Ze moorden, gebruiken seksueel geweld en maken alles met de grond gelijk. Ze haten ons." Ook volgens Van Reisen zijn Eritrea en Tigray al heel lang aartsvijanden. "Eritrea voert een haatcampagne tegen de Tigreërs. Terwijl ze dus dezelfde taal spreken, dezelfde cultuur hebben, en eigenlijk buren zijn. Tigreërs krijgen de schuld van alles dat niet goed gaat in Eritrea." Daarbij dient de aanwezigheid van Eritrese troepen in Tigray nog een ander belang. "Eritrea is vooral uit op instabiliteit in de hele regio, om zo de eigen positie te versterken", zegt Van Reisen. Ook al heeft Ethiopië geen baat bij een instabiele regio, het maakt alsnog graag gebruik van Eritrea als bondgenoot. De Eritreeërs helpen immers om de Tigreërs te verslaan. "Zo komt het doel van Ethiopië, opnieuw de macht over de provincie Tigray, sneller dichterbij." Hoewel Eritrea potdicht zit, komt er volgens Van Reisen wel informatie over de mobilisatie naar buiten. "Zo worden mensen van huis meegenomen, jongeren gaan naar militaire trainingskampen en kerkgangers worden zelfs uit diensten geplukt en naar het front gestuurd." De Eritrese regering zelf ontkent de mobilisatie en ook de Ethiopische machthebbers reppen er niet over. Maar begin deze week bevestigde zowel de Amerikaanse VN-gezant voor de Hoorn van Afrika als de Canadese regering de verplaatsing van Eritrese troepen. De EU veroordeelt de mobilisatie en zegt dat extra militairen alleen maar leiden tot verdere escalatie van het conflict. Hulp- en mensenrechtenorganisaties waarschuwen al tijden voor de situatie in het gebied. Tigray is grotendeels afgesloten van de buitenwereld. Telefoon- en internetverbindingen doen het niet, bankverkeer is niet mogelijk, er is geen elektriciteit en voedsel is bijna niet te krijgen. Hulpverleners en journalisten hebben nauwelijks toegang tot het gebied. De afgelopen tijd is de situatie in Tigray snel verslechterd. Sinds het begin van de burgeroorlog zijn oorlogsmisdaden gepleegd door alle partijen in het conflict, dus ook door Tigrese troepen, staat in een VN-rapport dat maandag naar buiten kwam. Zo zijn Tigrese kinderen omgekomen door drone-aanvallen door de Ethiopische regering, wordt uithongering gebruikt als oorlogswapen en hebben Tigrese soldaten moeders verkracht voor de ogen van hun kinderen. De Ethiopische regering heeft het rapport verworpen. Sami en andere Tigreërs in Nederland horen al twee jaar bijna niets van familie en vrienden. "We tasten in het duister. Een van de slachtoffers van een drone-aanval laatst lijkt bijvoorbeeld op mijn neef", vertelt hij. "Maar ik heb nog steeds niet kunnen achterhalen of hij nog leeft." Onlangs zei het Volksbevrijdingsleger van Tigray mee te willen doen aan vredesonderhandelingen onder leiding van de Afrikaanse Unie. Aan de kant van de Ethiopische regering bleef het toen stil, maar eerder werd gezegd dat de regering wel openstond voor onderhandelingen. Een grotere betrokkenheid van Eritrea maakt de situatie des te moeilijker. "Eritrea heeft geen baat bij vrede", stelt Van Reisen. "Want het land wil dus vooral zélf machtiger worden door buurlanden te verzwakken." Met demonstraties en het schrijven van brieven naar politici probeert Sami hier in Nederland de situatie in Tigray onder de aandacht te krijgen. Hij wil dat de Nederlandse overheid de Ethiopische regering onder druk zet. "Het enige dat wij willen is vrede. Tigreërs moeten gewoon kunnen leven zoals andere Ethiopiërs. Nu worden we gewoon verpulverd daar, en de hele wereld kijkt weg." Afrika-correspondent Elles van Gelder was in februari in het gebied dat grenst aan Tigray, Amhara. Bekijk hier haar verslag: ||https://nos.nl/artikel/2445853-eritrea-mobiliseert-troepen-kan-genadeklap-zijn-voor-mensen-tigray
2022-09-24||Vernielingen aan twintig auto's in Ter Apel, 'heeft toch grote impact'|| In Ter Apel zijn afgelopen nacht vernielingen aangericht aan zeker twintig auto's. Er werden onder meer spiegels vernield en ruiten ingeslagen. In sommige gevallen is de schade zo groot, dat de auto's niet meer te gebruiken zijn. De meeste beschadigde auto's stonden op een parkeerterrein bij het winkelgebied van Ter Apel. Daar is deze dagen ook een kermis. De politie heeft een man van 32 zonder vaste woon- of verblijfplaats opgepakt. Buurtbewoners zeggen tegen RTV Noord dat de aangehouden man een asielzoeker is. De politie wil dat niet bevestigen. In Ter Apel is het vooralsnog enige aanmeldcentrum voor asielzoekers in Nederland gevestigd. Gedupeerde John Geilen werd vannacht gewekt door een buurtbewoner. Volgens hem speelt er "van alles" in Ter Apel. "Toen ik door het raam naar buiten keek, zag ik vijftien auto's op rij staan met ingeslagen ruiten. Ook mijn autoramen liggen aan diggelen. Ook is de binnenspiegel stuk en de bedrading hangt los. Een forse kostenpost." Vanmiddag zijn de kapotte auto's weggesleept. "Eerst besef je nog niet zo goed wat er gebeurd is, maar nu ik zie wat er allemaal moet gebeuren, heeft het toch een grote impact", zegt Smit. Burgemeester Velema heeft een aantal gedupeerden bezocht. Geilen zegt bij RTV Noord dat Velema nog terugkomt voor een gesprek.||https://nos.nl/artikel/2445852-vernielingen-aan-twintig-auto-s-in-ter-apel-heeft-toch-grote-impact
2022-09-24||Fiona nu zware storm, treft oostkust Canada|| Orkaan Fiona, die inmiddels is afgeschaald tot een zware storm, heeft de oostkust van Canada bereikt. Door het noodweer zitten een half miljoen huishoudens in de provincies Nova Scotia en Prince Edward Island zonder stroom. Fiona veroorzaakt met windsnelheden tot bijna 140 kilometer per uur en hevige regenval nog altijd veel overlast. Canadese media melden dat bomen en elektriciteitsmasten zijn omgevallen. De autoriteiten hebben inwoners van de getroffen provincies opgedragen om te schuilen voor het noodweer. Er gelden waarschuwingen voor overstromingen en extreem hoge golven. De meteorologische dienst verwacht dat de storm pas morgen afzwakt. De zware storm heeft gebouwen aan de kust het water in geslagen: De twee belangrijkste luchtvaartmaatschappijen van het land hebben vluchten van en naar het oosten van Canada opgeschort. Premier Trudeau zou zaterdag naar Japan vliegen, maar heeft zijn reis uitgesteld. Hij gaat daarheen om de staatsbegrafenis van zijn oud-collega Shinzo Abe bij te wonen. Fiona raasde afgelopen week met orkaankracht over het Caribisch gebied. Op het Frans-Caribische eiland Guadeloupe werd een man dood aangetroffen nadat zijn huis was weggevaagd door overstromingen. Puerto Rico kwam vrijwel volledig in het donker te zitten. Op het eiland vielen vier doden door de orkaan, nog eens drie overlijdens worden onderzocht. Orkaan Fiona vervolgde een pad over het oosten van de Dominicaanse Republiek, waar ook twee mensen omkwamen, over de Turks- en Caicoseilanden en langs het eiland Bermuda. Daar vielen geen dodelijke slachtoffers, al kregen veel eilandbewoners te maken met stroomuitval.||https://nos.nl/artikel/2445843-fiona-nu-zware-storm-treft-oostkust-canada
2022-09-24||Opnieuw protesten in Rusland tegen mobilisatie, honderden arrestaties gemeld|| In tal van Russische steden zijn betogers de straat op gegaan om te demonstreren tegen de gedeeltelijke mobilisatie die president Poetin afgelopen week afkondigde. Op beelden die via sociale media worden verspreid, is te zien dat de protesten zich in het hele land afspelen, variërend in omvang. Correspondent Iris de Graaf zag hoe een vrouw die ze wilde interviewen in Moskou zonder pardon werd afgevoerd:  Volgens de Russische mensenrechtenorganisatie OVD-info zijn in 32 steden ruim 700 mensen aangehouden. Berichten van demonstraties komen onder meer uit de stad Chabarovsk, in het uiterste oosten van het land, uit Novosibirsk in Siberië en uit de hoofdstad Moskou. Ook in steden als Sint-Petersburg, Jekaterinenburg, Perm, Tomsk, Irkoetsk, Oefa, Oelan-Oede zijn mensen opgepakt. Op beelden uit diverse steden is hardhandig ingrijpen van de veiligheidsdiensten te zien: De afgelopen week heeft de politie ook al honderden mensen aangehouden vanwege deelname aan demonstraties. De oppositiebeweging Vesna en oppositieleider Navalny, die gevangen zit, hebben Russen opgeroepen de straat op te gaan en mee te doen aan de betogingen. In Nederland was er ook een protest. Bij de Russische ambassade in Den Haag hebben Russen gedemonstreerd tegen de oorlog, tegen de mobilisatie en tegen president Poetin. Daarbij waren naar schatting zo'n honderd mensen. De betogers hadden Oekraïense vlaggen mee en protestborden, waarop teksten stonden als Putin is a killer en Drop Putin, not bombs.  Demonstranten riepen ook op tot de berechting van Poetin bij het Internationaal Strafhof in Den Haag. Volgens verslaggevers ter plaatse verliep het protest zonder incidenten.||https://nos.nl/artikel/2445842-opnieuw-protesten-in-rusland-tegen-mobilisatie-honderden-arrestaties-gemeld
2022-09-24||Veel meer klachten over geluidsoverlast Rotterdam The Hague Airport|| Het aantal klachten over herrie in de buurt van Rotterdam The Hague Airport is in de periode van mei tot en met juli meer dan verdrievoudigd. In totaal kwamen er bij de Milieudienst Rijnmond 35.751 meldingen binnen over geluidsoverlast door vliegtuigen. In dezelfde periode vorig jaar waren dat er 11.318. Een belangrijk verschil met vorig jaar is dat er toen door corona veel minder gevlogen werd, schrijft de dienst in zijn kwartaalrapportage. Daardoor was het deze zomer veel drukker. Rijnmond wijst er op dat Rotterdam The Hague Airport de afgelopen maanden ook tientallen vluchten heeft overgenomen van overbelast Schiphol. De toename van het aantal klachten komt ook vrijwel volledig voor rekening van vakantievluchten met grotere vliegtuigen, blijkt uit de cijfers van de Milieudienst. Het aantal meldingen over geluidsoverlast door (trauma- en politie-)helikopters en kleine vliegtuigen bleef gelijk. Over de toekomst van de luchthaven tussen Rotterdam en Den Haag is al tijden discussie. Omwonenden wijzen er keer op keer op dat Rotterdam The Hague Airport bedoeld was als klein vliegveld voor zakenreizigers en juist niet voor vakantievluchten. De Rotterdamse raadsfracties van GroenLinks, PvdA, SP, PvdD en CU/SGP stelden eind vorig jaar een plan op waarin het vliegveld plaatsmaakt voor een groen stadspark met daaromheen tienduizend woningen. De twee grootste partijen, Leefbaar Rotterdam en de VVD, zijn weliswaar tegen sluiting, maar het onderwerp staat hoog op de politieke agenda. Eerder deze maand werd Rotterdam The Hague Airport op de vingers getikt door Inspectie Leefomgeving en Transport (ILT). De luchthaven is hard op weg om de geluidsruimte voor dit jaar te overschrijden, schreef minister Mark Harbers van Infrastructuur op 12 september aan de Tweede Kamer. Het 'jaar' loopt tot eind oktober en de luchthaven zit op één meetpunt al bijna aan de limiet van de geluidsruimte. Harbers benadrukte dat het vliegveld snel maatregelen moet nemen om ervoor te zorgen dat het aan de regels blijft voldoen. Als aan het einde van het gebruiksjaar sprake is van een overschrijding, start de ILT een onderzoek. Concludeert de inspectie dat de grenswaarde onterecht is overschreden, dan kan worden ingegrepen.||https://nos.nl/artikel/2445837-veel-meer-klachten-over-geluidsoverlast-rotterdam-the-hague-airport
2022-09-24||Naaktfoto's en medische gegevens klanten nepdatingsite zichtbaar voor medewerkers|| Nepdatingsites slaan bijzondere persoonsgegevens op zonder toestemming van hun klanten, blijkt uit onderzoek van het KRO-NCRV-programma Pointer. Het gaat onder meer om de medische geschiedenis en gegevens over seksuele voorkeuren, psychische gesteldheid en religie van klanten. Ook worden volgens Pointer naaktfoto's opgeslagen. Op nepdatingsites denken klanten in gesprek te kunnen raken met een mogelijke liefde. In werkelijkheid staat de site vol nepprofielen. Op de sites die Pointer bekeek moeten klanten betalen per verzonden bericht. Tijdens de chats delen klanten hun gegevens, die worden opgeslagen zonder dat ze daarvoor toestemming geven. Zo overtreden deze websites de privacywetgeving AVG en misleiden ze klanten, stelt Pointer. Het onderzoeksplatform deed wekenlang onderzoek. Zo sprak Pointer met met meerdere oud-medewerkers die chatberichten schreven voor de nepdatingsites. Ook creëerde Pointer een fictief personage en voerde het op vier chatplatforms gesprekken. De gegevens van klanten worden bewaard in een logboek. Zo kunnen chatoperators eenvoudig chatgesprekken teruglezen en weten ze in hoofdlijnen wat de klant heeft gezegd tegen het nepprofiel. Volgens privacywetgeving AVG is het niet toegestaan om zonder toestemming persoonsgegevens op te slaan of deze openbaar te maken.||https://nos.nl/artikel/2445826-naaktfoto-s-en-medische-gegevens-klanten-nepdatingsite-zichtbaar-voor-medewerkers
2022-09-24||Deel EU-landen zit met deserterende Russen in de maag|| Terwijl er al rijen staan aan de Russische grenzen, denken sommige EU-lidstaten nog na over de vraag of ze wel asiel willen verlenen aan Russen die onder de gedeeltelijke mobilisatie uit proberen te komen. Er zijn grote verschillen in opvatting tussen Oost-, Midden- en West-Europese lidstaten. Russische mannen die niet willen vechten en in Nederland aankloppen, worden "zeker niet" teruggestuurd, zei staatssecretaris Van der Burg gisteren. "Want dan weten we in ieder geval dat ze daar vervolgd zullen worden." Deserteurs kunnen een asielaanvraag indienen en zolang die wordt beoordeeld, mogen ze blijven. Of ze ook asiel krijgen, wordt per geval bekeken. Het is de lijn die Duitsland ook volgt. Russische deserteurs die bedreigd worden, krijgen bescherming in Duitsland. De minister van Binnenlandse Zaken was er eerder deze week al duidelijk over in een interview. EU-president Charles Michel zegt in een interview met Politico dat EU-lidstaten "openheid zouden moeten tonen tegenover degenen die zich niet geïnstrumentaliseerd willen worden door het Kremlin".  In de Baltische staten is een andere houding te zien. Estland, Letland en Litouwen sluiten de rijen en laten Russische mannen geen asiel aanvragen. De Litouwse minister van Buitenlandse Zaken verwoordt het zo: "Russen moeten in Rusland blijven om te vechten, tegen Poetin." Geen onlogische gedachte, schrijft het Slowaakse dagblad Dennik N in een commentaar. "De voormalige Sovjetrepublieken hebben te veel eigen ervaring met het Russisch imperialisme en zijn afgezanten." Bovendien, stelt de krant, als de mannen die nu vluchten echt tegenstanders van het Poetin-regime zijn, dan hadden ze al veel eerder weg kunnen gaan. In Warschau wordt er - in het openbaar - minder fel gesproken over de Russische deserteurs, maar ook Polen zit ermee in de maag. Een Poolse diplomaat zegt tegen nieuwssite EUobserver op persoonlijke titel dat Russen maar naar Frankrijk of Italië moeten vluchten. "De Baltische staten en Polen hoeven dit niet op te lossen." Aan de Finse grens zijn de gevolgen nu al zichtbaar. Sinds de aankondiging van de gedeeltelijke mobilisatie staan er voor de grens lange rijen met Russen. Finland werkt aan regels om de instroom van Russen flink te beperken, zegt de minister van Buitenlandse Zaken zaterdag. Uitzonderingen zijn er voor studie-, werk- en familiebezoek. Over deserteurs zegt de minister niets. Finland ziet graag dat er regels komen die voor de hele EU gelden. Of het de Baltische staten lukt om de harde lijn vast te houden en Russen buiten te houden is nog zeer de vraag, want dat is in strijd met regels van de EU zelf. "Het is absoluut verboden", zegt Tineke Strik, Europarlementariër en hoogleraar burgerschap en migratierecht aan de Radboud Universiteit. Strik: "Hen categorisch buiten de deur houden is onrechtmatig. Het is duidelijk dat zij ernstig worden gestraft als ze worden teruggestuurd. En ze vluchten om niet te hoeven vechten in een oorlog die wij zelf veroordelen."||https://nos.nl/artikel/2445818-deel-eu-landen-zit-met-deserterende-russen-in-de-maag
2022-09-24||Weer aardbeving in gaswinningsgebied, bewoners geschrokken en bezorgd|| In het Groningse gaswinningsgebied is er vlak na het middaguur een nieuwe aardbeving geweest. Het KNMI registreerde de aardbeving bij het dorp Uithuizermeeden om 12.20 uur. Hij had een kracht van 2,7. Over de omvang van de schade is nog geen duidelijkheid. Bewoners reageren bezorgd en ongerust. "Enorme donder en aardbeving. Het hele huis trilde. Ramen en planten verschoven. Niet normaal", zegt bewoner Berry Haan op Twitter. "Niet te vergelijken met eerdere aardbevingen", voegt hij eraan toe. Mededorpsbewoner Jan Majoor hoorde een enorme knal. "Het was de ergste beving die ik tot nu toe heb gevoeld. Het huis ging vreselijk heen en weer", vertelt hij bij RTV Noord. Ook Eddy Honderd voelde de aardbeving: "De vloer ging omhoog en naar beneden." Uit de bevingsmelder blijkt dat de aardbeving ook gevoeld is in omliggende dorpen als Doodstil, Zandeweer, Middelstum, Usquert, Roodeschool en Toornwerd. Van de week werd bekend dat het risico op (hele) zware aardbevingen in Groningen de laatste tijd iets lager wordt ingeschat. De sterkst mogelijk geachte beving ligt nu tussen de 4,0 en 6,5, waarbij de meest waarschijnlijke kracht wordt ingeschat op 4,6. De nieuwe inschatting is de uitkomst van een internationale conferentie waar experts zich bogen over die maximale zwaarte van de 'gasbevingen'. Het Staatstoezicht op de Mijnen (SodM) onderschrijft de nieuwe inzichten. Maar ook al wordt de zwaarst mogelijke beving iets lager ingeschat, volgens het SodM vormt aardgaswinning nog steeds een veiligheidsrisico voor bewoners. Al drie jaar op rij zijn er meer aardbevingen dan werd verwacht. De ministerraad heeft gisteren besloten hoeveel gas er komend gasjaar, dat loopt van 1 oktober tot 30 september, uit de Groningse bodem moet worden gehaald. Maandag wordt in Groningen bekendgemaakt wat de uitkomst is. Eerder werd al duidelijk dat staatssecretaris Vijlbrief het Groningenveld voor een deel wil openhouden. Hij wil elf putten op 'de waakvlam' zetten. Er wordt dan nog 2,8 miljard kuub gas gewonnen. Daarmee kunnen compressoren die nodig zijn om het gas uit de grond te krijgen blijven werken en de resterende putten operationeel blijven. Er is veel druk op Vijlbrief om de gaswinning weer te verhogen, vanwege een mogelijk gastekort in de winter en de hoge gasprijzen. Maar de staatssecretaris wil vooralsnog niet meer gas winnen, omdat de winning in Groningen nog steeds niet veilig is. Voor de bewoners van Uithuizermeeden maakt de aardbeving van vandaag nog eens duidelijk dat Vijlbrief de gaskraan dicht moet draaien. "Men kan in het westen graag allemaal warm willen zitten. Jongens, pomp maar op, er zit genoeg in Groningen, maar je ziet wat hier gebeurt", zegt Akke van Beek. "De huizen verzakken en de mensen gaan er hier aan. Dat moet je gewoon niet willen." Bewoner Jacqueline Postma zegt: "We zitten hier al in de ellende en we wachten al heel lang op vergoedingen en dat soort dingen. Als je de kraan nog weer verder opendraait, komt daar alleen maar meer ellende van."||https://nos.nl/artikel/2445812-weer-aardbeving-in-gaswinningsgebied-bewoners-geschrokken-en-bezorgd
2022-09-24||Tot nu toe 35 doden bij protesten in Iran, president wil 'resoluut' optreden|| Bij protesten in Iran naar aanleiding van de dood van de 22-jarige Mahsa Amini zijn tot nu toe zeker 35 mensen omgekomen, meldt de Iraanse staatstelevisie. Onder de doden bevinden zich zowel demonstranten als leden van de veiligheidsdiensten. Eerder spraken staatsmedia over zeventien doden, onder wie vijf leden van de veiligheidsdiensten. Mensenrechtenorganisaties hebben gezegd dat het werkelijke aantal doden nog hoger ligt. In het noorden van het land zijn volgens de politie ruim 700 demonstranten opgepakt. Onder hen zijn zestig vrouwen, zegt de politiechef van de provincie Gilan. Hij zegt dat er wapens en munitie in beslag zijn genomen. Politiechef Maleki stelt dat de gearresteerde betogers verantwoordelijk zijn voor het verwonden van ruim honderd agenten. Op deze beelden van gisteravond zijn schoten te horen; ook wordt er met vuurwerk gegooid: President Raisi zei vandaag dat Iran "resoluut moet omgaan met degenen die zich verzetten tegen de veiligheid en rust van het land". Raisi zei dit in een condoleancetelefoontje met de familie van een veiligheidsagent die vorige week werd doodgestoken, meldt persbureau Reuters. Amini overleed nadat ze was opgepakt door de religieuze politie. De Iraans-Koerdische zou haar hoofd niet goed hebben bedekt. Ze werd volgens ooggetuigen na haar arrestatie mishandeld en overleed nadat ze drie dagen in coma had gelegen. De politie sprak van een "ongelukkig incident" en zei dat de vrouw een hartaanval kreeg toen ze naar het politiebureau werd vervoerd. In verschillende Iraanse steden zijn rellen uitgebroken na de dood van Amini. Uit protest deden vrouwen hun sluiers af en knipten hun haar af. Gisteren kwamen er ook berichten uit de stad Oshnavieh, in de provincie West-Azerbeidzjan. Hier zouden demonstranten de controle over grote delen van de stad hebben overgenomen. Op een video is te zien hoe een menigte door de straten van de stad marcheert zonder aanwezigheid van politie. De beelden kunnen niet onafhankelijk worden geverifieerd. Ook buiten Iran klinken woedende reacties op de dood van Amini. Gisteren werd er bij het Tweede Kamergebouw in Den Haag geprotesteerd. De demonstranten vroegen daar om een statement van de Tweede Kamer tegen het Iraanse regime. Tegelijkertijd gingen ook in verschillende plaatsen mensen de straat op om hun steun te betuigen aan het regime en de veiligheidsdiensten. De regering in Teheran beschuldigt buitenlandse overheden ervan een rol te spelen in de uitgebroken protesten. Ook beschuldigt Iran het Westen van het hebben van een dubbele moraal. De VS beticht de Iraanse regering ervan het eigen volk te isoleren. De Amerikaanse minister van Buitenlandse Zaken Blinken kondigde daarom gisteren aan om de geldende internetbeperkingen voor Iran te gaan versoepelen om overheidscensuur tegen te gaan. Het was volgens Blinken duidelijk dat de Iraanse regering "bang was voor haar eigen volk". Het Amerikaanse initiatief moet helpen om de poging van de Iraanse regering om haar mensen te "surveilleren en te censureren" tegen te gaan. Correspondent Arabische wereld Daisy Mohr maakte afgelopen juni deze reportage over de toenemende isolatie van Iran onder de conservatieve president Raisi. Hierdoor groeit de kloof tussen conservatieve en progressieve Iraniërs: ||https://nos.nl/artikel/2445811-tot-nu-toe-35-doden-bij-protesten-in-iran-president-wil-resoluut-optreden
2022-09-24||Nederland wil nieuwe sancties tegen Rusland, hoe gaat het tot nu toe?|| Met de gedeeltelijke mobilisatie in Rusland is de oorlog in Oekraïne een nieuwe fase ingegaan. Binnen de EU gaan stemmen op voor een nieuw, achtste sanctiepakket. Ook Nederland is voorstander van meer sancties. Hoe staat het met de handhaving van de sancties die sinds februari zijn afgekondigd? En wat betekent dat voor het bedrijfsleven? "Uitvoering van de sancties gaat gewoon door", zegt een woordvoerder van Buitenlandse Zaken. Er worden ook nog steeds tegoeden bevroren, bijvoorbeeld als er nieuwe personen op de sanctielijst komen, zoals in juli gebeurde. Op 14 september zijn voor het laatst tegoeden bevroren. Om hoeveel geld het gaat, is niet helemaal duidelijk. In oktober komt het kabinet met nieuwe cijfers. Het meest recente overzicht is van juli. Banken hadden toen voor 574 miljoen euro aan transacties tegengehouden. Samen met trustkantoren bevroren ze ook zo'n 640 miljoen euro aan tegoeden. Bij verzekeraars en pensioenfondsen gaat het om heel kleine bedragen. De verzekeraars hielden 358 euro aan uitkeringen tegen. Pensioenfondsen 2391 euro. Het meeste werk zit bij de douane. "We kijken bijvoorbeeld naar alle aangiften van transporteurs die goederen willen uitvoeren naar Rusland en Belarus. En we kijken naar uitwijklanden om te kijken of de sancties niet omzeild worden", zegt een woordvoerder. Welke landen dat zijn wil de douane niet zeggen. Fysieke controles van containers, postzakken en pakketjes zijn er ook nog steeds. "Maar wel minder dan in het begin, de handelsstromen zijn toch wat opgedroogd." In totaal heeft de douane bijna 200.000 uitvoeraangiftes gecontroleerd, zo'n 12.000 postzakken gescand en bijna 3000 pakketten geopend. De opbrengst: één zending die bevroren is, omdat er sancties werden overtreden. De douane houdt ook vliegtuigen en schepen in de gaten. Op de vliegvelden in Maastricht en Enschede staan vijf "bevroren" vliegtuigen die eigendom van zijn van een gesanctioneerde bedrijf. Die zijn samen 350 à 400 miljoen euro waard. Hetzelfde geldt voor twee kleinere boten van een gesanctioneerde Rus, die in Nederland waren voor onderhoud. Samen zijn de boten een miljoen waard. De douane houdt ook nog 22 andere schepen in de gaten die niet geleverd mogen worden aan hun Russische eigenaren. Het grootste deel van de schepen is nog in aanbouw. Het superjacht met de bouwtitel Feadship1010 is daar mogelijk een van. Het 118 meter lange motorschip is bijna af en ligt voor proefvaarten in de Amsterdamse Coenhaven. Bronnen uit de jachtbouw linken het schip aan een Russische miljardair die het schip de naam Katyusha zou willen geven. Bouwer Feadship wil niet bevestigen dat het om een Russische opdrachtgever gaat. "In de markt was er ook speculatie dat Andrew Tate de opdrachtgever zou zijn, dat is niet waar. Verder doen we nooit uitspraken over de herkomst van onze klanten", zegt marketing directeur Farouk Nefzi. "Maar we houden ons natuurlijk aan alle wetgeving, ook de sanctiewetgeving." Of Feadship andere bestaande Russische klanten heeft waar het nu niet aan kan leveren, wil Nefzi niet zeggen. "Er valt niet veel vraag uit", zegt hij. In algemene zin voegt hij toe: "Wij zijn bouwers van unieke jachten. Die zijn over het algemeen voorgefinancierd, dat verkleint de risico's voor ons." D66-Kamerlid Sjoerd Sjoerdsma heeft minister Hoekstra om opheldering gevraag over het schip in de Amsterdamse haven. "Het zou van de gekke zijn als er nu in Nederland aan een luxe jacht werd gewerkt met eindbestemming Rusland. Dat gaat tegen de sancties in en roept opnieuw vragen over de handhaving op." Niet alleen superjachten mogen niet naar Rusland worden uitgevoerd. Damen Shipyards had bijvoorbeeld een serie bestellingen voor sleepboten vanuit Rusland. "Het financiële risico dat wij lopen door de sancties is substantieel", zegt een Damen-woordvoerder. "We kijken nu of we contracten kunnen ontbinden. Als we de boten aan iemand anders kunnen leveren valt de schade mee."||https://nos.nl/artikel/2445807-nederland-wil-nieuwe-sancties-tegen-rusland-hoe-gaat-het-tot-nu-toe
2022-09-24||Binnenstad Nijmegen verboden gebied voor zes jongeren na dodelijke steekpartij|| Naar aanleiding van de dodelijke steekpartij een week geleden in de drukke binnenstad, heeft de Nijmeegse burgemeester Hubert Bruls zes jongeren een gebieds- en groepsverbod opgelegd. Ze mogen drie maanden lang niet naar (een groot deel van) het centrum komen tussen 12.00 uur 's middags en 06.00 uur 's ochtends. "Dit is een zwaar middel, maar het is nodig", zegt Bruls bij Omroep Gelderland. "Jongeren die zich in onze binnenstad misdragen, voor overlast zorgen en geweld niet schuwen, horen niet thuis tussen winkelend publiek en mensen die een leuke avond in Nijmegen willen beleven." Bij de steekpartij vorige week zaterdagmiddag op Plein 1944 raakte een 21-jarige man dodelijk gewond. Het was op dat moment druk op het plein. De politie zette de omgeving direct af, maar tal van mensen bleven op het plein om te zien wat er verder gebeurde. Niet lang na de steekpartij meldde zich een 17-jarige verdachte bij de politie. Later werd nog een man van 23 opgepakt. "Het lijkt hier te gaan om een onderling conflict tussen leden van een jongerengroep. Dat is tussen winkelend publiek uitgevochten", zei Bruls eerder deze week. "Zowel het slachtoffer als één van de verdachten werd een dag eerder ook al aangehouden bij een ander conflict. Ook toen waren er wapens in het spel." Een dag na de steekpartij organiseerden de jongeren zelf een herdenking van het slachtoffer. Ook toen hadden ze wapens bij zich. "De politie heeft een jongen aangehouden die een steekwapen had", aldus Bruls. Met een gebieds- en groepsverbod voor de zes jongeren voor een groot deel van de binnenstad, het Kronenburgerpark en de Oranjesingel, hoopt Bruls nu meer problemen te voorkomen. Politieagenten in het centrum zijn volgens de burgemeester ook extra alert. Bruls roept ook de bezoekers van de binnenstad, de bewoners en de mensen die er werken op om alert te zijn. "Als je signalen hebt dat er iets staat te gebeuren, stap dan naar de politie. Voor dit soort groeperingen is geen plek in onze stad. We moeten samen een vuist maken tegen dergelijk geweld."||https://nos.nl/artikel/2445805-binnenstad-nijmegen-verboden-gebied-voor-zes-jongeren-na-dodelijke-steekpartij
2022-09-24||Drie Nederlanders opgepakt vanwege dreiging rond Belgische minister van Justitie|| In de regio Den Haag zijn in de nacht van vrijdag op zaterdag drie Nederlanders opgepakt vanwege de dreiging rond de Belgische minister van Justitie Vincent Van Quickenborne. Dat meldt het Federaal Parket, het Belgische Openbaar Ministerie. Het Nederlandse Openbaar Ministerie meldt dat het om mannen van 20, 29 en 48 jaar gaat. Het is onbekend of zij op één locatie of op meerdere locaties zijn opgepakt. Volgens het parket werd in de loop van vorige week duidelijk dat er sprake was van "ernstige dreiging" rond de minister. In verband daarmee werd het drietal opgepakt. Ze zitten vast in Nederland. België heeft verzocht om hen over te leveren. Volgens meerdere Belgische media werd bij het huis van de minister in Kortrijk een auto met Nederlandse nummerplaten gevonden. Daarin zouden onder meer kalasjnikovs zijn aangetroffen. In een reactie op Instagram zegt de minister dat de dreiging afkomstig is vanuit "de georganiseerde misdaad". VRT zegt op basis van anonieme bronnen dat de dreiging afkomstig is uit het drugsmilieu. Er zouden plannen liggen voor een ontvoering van de minister. De veiligheidsmaatregelen rond de minister zijn opgeschroefd en Van Quickenborne zal de komende dagen niet deelnemen aan geplande activiteiten. "Maak jullie vooral geen zorgen: mijn familie en ik zijn veilig en in goede handen", zegt hij. Van Quickenborne is sinds 2020 minister van Justitie. Onder zijn bewind werden sinds vorig jaar maart honderden mensen opgepakt in verband met Operatie Limit. Hierbij werd gebruikgemaakt van gekraakte berichten die criminelen via de beveiligde berichtenservice Sky ECC naar elkaar stuurden. Daarna kondigde Van Quickenborne aan ook achter "tientallen kopstukken in Dubai" aan te gaan. Eind december reisde hij naar de Verenigde Arabische Emiraten. Daar tekende hij verdragen die opsporing van deze kopstukken makkelijker moet maken. Volgens onder meer de VRT is dat "mogelijk bij de kopstukken in slechte aarde gevallen". De minister zegt zich door de dreiging niet uit het veld te laten slaan. "Laat mij duidelijk zijn: de mensen die hierachter zitten, bereiken het tegenovergestelde van wat ze beogen. Het sterkt mij in de overtuiging dat we moeten blijven strijden." Naast minister van Justitie is Van Quickenborne ook vicepremier. Sinds 2013 is hij ook burgemeester van Kortrijk. De politicus maakt deel uit van de Open Vlaamse Liberalen en Democraten (Open Vld). De Belgische premier De Croo noemt de dreiging "totaal onaanvaardbaar. Maar het moet duidelijk zijn: we laten ons door niemand intimideren. Het werk gaat verder." Ook de Nederlandse minister van Justitie Yesilgöz reageert op het nieuws en zegt "zij aan zij te staan voor de veiligheid in onze landen. We zullen nooit buigen."||https://nos.nl/artikel/2445804-drie-nederlanders-opgepakt-vanwege-dreiging-rond-belgische-minister-van-justitie
2022-09-24||Actrice Louise Fletcher (88), bekend als Nurse Ratched, overleden || Actrice Louise Fletcher, vooral bekend door haar iconische, Oscarwinnende rol als de wrede en berekenende Nurse Ratched in de film One Flew Over the Cuckoo's Nest uit 1975, is op 88-jarige leeftijd overleden. De rol van de tirannieke verpleegster in een psychiatrisch ziekenhuis betekende een nieuwe standaard voor filmschurken in Hollywood. Fletcher won de Oscar voor haar rol in de film van Milos Forman toen ze 41 jaar oud was. De actrice was nog weinig bekend toen ze werd gekozen voor de rol tegenover acteur Jack Nicholson. Later bleek dat veel bekende actrices uit die periode zoals Anne Bancroft, Ellen Burstyn en Angela Lansbury de rol hadden afgewezen omdat ze die te vreselijk vonden. One Flew Over the Cuckoo's Nest werd de eerste film die sinds 1934 Oscars won voor beste film, beste regisseur, beste acteur, beste actrice en beste scenario. Bij haar dankwoord na de filmprijs in ontvangst te hebben genomen zei Fletcher: "Het lijkt alsof jullie me allemaal haten en ik genoot ervan door jullie gehaat te worden." Ook gebruikte ze Amerikaanse gebarentaal om haar dove ouders te bedanken: Fletcher bleef tot op hoge leeftijd werkzaam, voornamelijk in televisieseries. In de jaren 90 was ze te zien in serie Star Trek: Deep Space Nine en ze werd in 1996 en 2004 genomineerd voor een Emmy voor rollen in Picket Fences en Joan of Arcadia. Haar laatste film moet volgens filmsite IMDb nog worden uitgebracht: de film Everbrook, over een verpleeghuis waar de geriatrische bewoners last lijken te hebben van wanen. Ondanks haar lange carrière blijft de rol van Nurse Ratched de meest gedenkwaardige. Zo gedenkwaardig dat Netflix in 2020 een serie maakte met de naam Ratched, waarin het verhaal verteld wordt over hoe het leven van de verpleegster eruitzag voor de gebeurtenissen in One Flew over the Cuckoo's Nest. Hierin vertolkt actrice Sarah Paulson de titelrol. Estelle Louise Fletcher werd op 22 juli 1934 geboren, als de tweede van vier kinderen. Ze trouwde begin jaren 60 met producer Jerry Bick en kreeg twee zonen, John en Andrew. Fletcher scheidde van Bick in 1977. Fletcher stierf gisteren in haar slaap omringd door familie in haar huis in Montdurausse, Frankrijk, meldt haar agent David Shaul aan persbureau AP. Haar zoon Andrew Bick vertelt aan The Hollywood Reporter dat ze een natuurlijke dood is gestorven.||https://nos.nl/artikel/2445794-actrice-louise-fletcher-88-bekend-als-nurse-ratched-overleden
2022-09-24||Jongen (8) voor wie Amber Alert was verstuurd in goede gezondheid gevonden|| De 8-jarige jongen voor wie de politie een Amber Alert had verstuurd is in goede gezondheid gevonden. De jongen was vrijdagmiddag van huis gegaan in Amsterdam-Noord en kwam in de avond niet meer thuis. Onder meer met een politiehelikopter werd naar het jongetje gezocht. Behalve dat de jongen in goede gezondheid is aangetroffen wil de politie vanwege de privacy van het jongetje geen mededelingen doen. De politie liet eerder weten dat hij van huis was weggegaan, maar dat niet bekend was waar hij verbleef en wat hij ging doen. Daarom werd een Amber Alert verstuurd. Een Amber Alert wordt door de politie verstuurd om uit te kijken naar een vermist kind dat in levensgevaar is. De melding wordt jaarlijks zo'n één à twee keer verstuurd.||https://nos.nl/artikel/2445790-jongen-8-voor-wie-amber-alert-was-verstuurd-in-goede-gezondheid-gevonden
2022-09-24||Dit weekend voor het eerst Pride in Ede, 'recordaantal initiatieven in het land’|| Een filmavond, beautyworkshop, informatiemarkt en lezingen: met deze en andere activiteiten viert Ede dit jaar voor het eerst in de geschiedenis van de stad Pride. Doel van het evenement is "informeren en zichtbaarheid creëren", zegt de 18-jarige Beau Bakker, die het evenement samen met dertien anderen organiseert. Ede is niet de enige stad waar Pride voor het eerst plaatsvindt. Ook op andere plekken in Nederland zijn er nieuwe evenementen onder de paraplu van Pride bij gekomen, zoals in Nijverdal en Zaanstad. In Groningen en Den Haag zijn er naast de bestaande Prides nieuwe initiatieven ontstaan. "Met al die nieuwe initiatieven is 2022 is wel een recordjaar te noemen", zegt Patrick van der Pas, voorzitter van Pride Netwerk Nederland. Met name buiten de Randstad zijn de laatste jaren steeds meer nieuwe initiatiefnemers ontstaan om Pride te organiseren, ziet Van der Pas. "Die zijn van belang, omdat zij vaak beter lokale doelgroepen weten te bereiken dan de grotere festivals, zoals Pride Amsterdam of Roze Maandag in Tilburg." Niet iedereen voelt zich door die grootschalige evenementen aangesproken, zeggen Van der Pas en Bakker. "Mensen denken bij Pride snel aan het beeld van de botenparade in Amsterdam, met halfnaakte, dansende mensen", zegt Bakker. "Dat verwerpen wij niet. Wij erkennen dat dat onderdeel is van de queergemeenschap en dus Pride. Maar omdat dat beeld voor veel inwoners in Ede als provocatie voelt, kiezen wij voor een andere aanpak." Die aanpak moet aansluiten bij het overwegend religieuze en conservatieve karakter van de gemeente, die in de Biblebelt ligt. Bakker: "We willen in gesprek gaan met de religieuze gemeenschap, op een manier waardoor er ruimte is voor verschillende ervaringen." De dialoog moet de acceptatie van lhbti'ers in Ede verbeteren, zegt Bakker. "Want als queer persoon is het bepaald niet fijn om hier op te groeien", zegt hij. "Het is een behoorlijk conservatieve gemeente. Als je hand in hand met je partner over straat loopt of je op een bepaalde manier kleedt, word je nagestaard of zelfs uitgescholden." Behalve met discriminatie op straat, krijgen lhbti'ers in Ede ook te maken met andere vormen van uitsluiting. Zo werd Esther van Vliet (43) uitgesloten van haar evangelische gemeenschap toen zij als 29-jarige open was over haar seksualiteit. "Ik weet hoe lastig en kwetsbaar dat in bepaalde kringen kan zijn. Ik hoop dat de activiteiten van dit weekend vooroordelen wegnemen, en mensen met elkaar in gesprek gaan." Een lokale viering van Pride kan daarbij helpen, denkt ook Van der Pas. "De organisatie van Ede Pride is zich bewust van de rol die religie in de gemeente speelt en heeft de vorm daarop aangepast. Zo laten lhbti'ers zien dat ze er zijn en ertoe doen, op een manier die niet de verschillen benadrukt, maar mensen samenbrengt." De religieuze context waarbinnen Ede Pride plaatsvindt, is ook terug te zien in de activiteiten. Zo zijn er seminars over het belang van het strafbaar stellen van homogenezingstherapie en over de wijze waarop ouders lhbti-kinderen kunnen ondersteunen. De organisatie hoopt zo dat Ede Pride een evenement is voor inwoners binnen en buiten de queergemeenschap, met of zonder religieuze achtergrond. "Er wordt vaak gedaan alsof religieus en queer zijn niet samen kan gaan. Dat vooroordeel klopt niet, en daar moet je genuanceerd mee omgaan", zegt Bakker. De doelgroep van het evenement is tweeledig, aldus Van Vliet. "Als we naar buiten toe informeren, weet ik dat het binnen de queergemeenschap beter wordt." Maar, benadrukt ze, het is echt niet zo dat queers dit weekend alleen maar bezig moeten zijn met informeren. "We moeten ook een plek hebben om te ontspannen, onszelf te zijn, en feest te vieren."||https://nos.nl/artikel/2445786-dit-weekend-voor-het-eerst-pride-in-ede-recordaantal-initiatieven-in-het-land
2022-09-24||Wekdienst 24/9: Allereerste Pride in Ede • Protesten van Iraniërs en Russen in Den Haag|| Goedemorgen! Vandaag is in Ede de allereerste Pride in de geschiedenis van de stad en organiseren onder meer Vluchtelingenwerk en het COA de 'Open azc dag'. In Den Haag gaan zowel Iraniërs als Russen de straat op om te protesteren tegen de ontwikkelingen in hun vaderland. Eerst het weer: bewolkt en perioden met regen. Vanmiddag vanuit het noorden langzaam droger en geleidelijk ook opklaringen. Het wordt 16 graden, maar tijdens regen is het koeler. Oekraïne neemt diplomatieke stappen tegen Iran. Volgens de Oekraïense regering heeft Iran gevechtsdrones geleverd aan Rusland en staat dat gelijk aan "samenwerking met het kwaad". Oekraïne en de Verenigde Staten beschuldigen Iran er al langer van dat het de Russische strijdkrachten voorziet van drones. De regering in Teheran spreekt dat tegen en zegt een neutrale positie in te nemen in de oorlog in Oekraïne. Het Oekraïense ministerie van Defensie maakte gisteren echter bekend dat het leger zes Iraanse drones uit de lucht had geschoten. Op Twitter plaatste het ministerie beelden die dat zouden bewijzen. De Oekraïense regering trekt nu als vergelding de accreditatie van de Iraanse ambassadeur in Kiev in. Ook wordt het aantal medewerkers van de Iraanse ambassade "aanzienlijk" gereduceerd, stelt het ministerie van Buitenlandse Zaken. In de gangen onder de Cannerberg in Maastricht zat tot 1992 een NAVO-hoofdkwartier. Nu is er een video-expositie over migratie te zien.  Fijne zaterdag!||https://nos.nl/artikel/2445782-wekdienst-24-9-allereerste-pride-in-ede-protesten-van-iraniers-en-russen-in-den-haag
2022-09-24||Zuinig met de frituur en e-kussen aan: hoe de horeca zich voorbereidt op de winter|| Het leek de investering van zo'n 26.000 euro meer dan waard. Maar met de energiecrisis kost het verbruik van zeven gas-heaters op het terras de eigenaar van pannenkoekrestaurant De Appelsche Hof binnenkort waarschijnlijk meer dan dat ze hem opleveren. "In coronatijd was het een manier om extra gasten te ontvangen op het terras, dan konden mensen toch buiten zitten. We hebben toen het beste jaar ooit gehad. Maar ja, het is nu een heel andere situatie", zegt Albert Nieuwenhuis uit Appelscha in Friesland. Tot november betaalt de ondernemer per maand zo'n 1000 euro voor energie. Als zijn contract afloopt en energie wordt nog duurder, betekent dat mogelijk het voorlopige einde van zijn restaurant. "Als het 4000, 5000 euro per maand wordt? Nou, dan sluit ik de tent liever een aantal maanden. Ga ik lekker op vakantie naar Curaçao ofzo, en dan kom ik in de lente wel weer terug om verder te bakken." Die zeven gas-heaters zullen in ieder geval niet vaak aanstaan. Nieuwenhuis overweegt te investeren in zuinigere alternatieven. Dat hangt mede af van de overheidssteun die het midden- en kleinbedrijf uiteindelijk krijgt. Een elektrische pannenkoekenmachine of elektrische kussentjes dus. "Kijk, mensen willen wel verwend worden, er warmpjes bij zitten op het terras. Maar ja, dat is een enorme investering, ik geloof 190 euro per kussen. Dus daar moeten we goed over nadenken." Nieuwenhuis is niet de enige horecaondernemer die zuinigere alternatieven zoekt, zegt Horeca Alliantie, een samenwerkingsverband van horecaondernemers. "Ondernemers passen openingstijden aan zodat ze alleen op de piekmomenten de frituurpan aan hebben staan, of ze schaffen elektrische verwarmingskussentjes aan", zegt een woordvoerder. Maar juist het investeren in goedkopere oplossingen is een probleem. "Dat geld is er vaak niet", zegt Koninklijke Horeca Nederland (KHN). "Veel horecaondernemers kampen door de coronacrisis met cashflowproblemen." Er is weinig geld om te investeren en onvoldoende omzet om betalingsachterstanden in te lopen, zegt de brancheorganisatie. "Het is nu zaak goede omzetten te draaien om de schulden af te lossen." Specifiek het terras speelt hierin volgens KHN een grote rol. "Want hoe meer gasten, hoe meer bestedingen en hoe meer omzet. Horecaondernemers maken daarom graag gebruik van terrasverwarmers waarmee ze het terras langer open kunnen houden." Duurzamere keuzes spelen daarin - noodgedwongen - een steeds belangrijkere rol, merkt verkoper Jeroen Diks van energiezuinige terrasverwarming. "Nu het kouder wordt staat de telefoon roodgloeiend en ondernemers hebben haast", zegt Diks. "Gasten willen heaters, maar energie wordt steeds duurder. Dat zet ondernemers aan het denken." Maar makkelijk is dat niet. "Een gas-heater kost zo'n 6 euro per uur. Als iemand drie biertjes drinkt, kom je nog niet uit. Wat wij zien is dat gemeenten mee willen denken en subsidie aanbieden voor een duurzamer alternatief." Dat ziet ook KHN. "Dit soort subsidies helpt horecaondernemers zeker." Pien Knipping (31) uit Nijmegen stapte net voor de energiecrisis over op elektrische verwarmingskussens voor het terras van haar restaurant. De gemeente Nijmegen vergoedde een deel van de kosten. "Je krijgt meer warmte dan van een heater die twee meter boven je hoofd hangt. Ik vind het ook mooier en goedkoper in het gebruik." Het beeld van lege terrassen met de heaters aan vindt ze "gênant". "Dit gebeurt nog absoluut, ook hier in de stad. Veel ondernemers denken: dat trekt gasten. Maar ik heb op mijn elektrische kussens nog nooit een negatieve reactie gehad." Het energiecontract van Knipping loopt bijna af. Ondanks haar zuinigere kussens denkt ze zeker last te krijgen van de energieprijzen. En de prijzen verhogen? "Liever niet, maar op dit moment is het lastig te voorspellen. We wachten het af."||https://nos.nl/artikel/2445781-zuinig-met-de-frituur-en-e-kussen-aan-hoe-de-horeca-zich-voorbereidt-op-de-winter
2022-09-24||Nachtelijke treinreizigers uren gestrand in Amersfoort|| Op zijn minst tientallen treinreizigers zijn vannacht urenlang gestrand geweest op station Amersfoort Centraal. Oorzaak was een storing in het ict-systeem van ProRail, zegt de NS. Daardoor was er geen treinverkeer mogelijk van en naar Amersfoort. Hessel Monhemius (28) is een van de gedupeerden. Hij was in Amsterdam naar een concert geweest van de Australische metalcoreband Parkway Drive en wilde met de laatste trein terug naar Groningen. "Toen we rond 01.00 uur in Amersfoort aankwamen, moesten we uitstappen", zegt hij. Op een gegeven moment mochten ze alsnog instappen in een trein, maar die bleef vervolgens urenlang stilstaan. Rond 05.40 uur kwam op het vertrekbord op het perron te staan dat de trein om 06.15 uur zou gaan vertrekken. En dat gebeurde. In de coupé waar Monhemius zit, is de sfeer gelaten. "We zitten in deze coupé met twintig à dertig man. De meeste mensen zijn er wel rustig onder gebleven. Maar of dat in de andere coupés ook zo is, weet ik niet." Zelf is Monhemius tamelijk laconiek over zijn nachtelijke lot. "Ja het is wel balen, want het duurt nog wel even voordat ik in Groningen ben. Maar het concert van Parkway Drive was in elk geval de moeite waard." De NS betreurt de situatie. "Het is heel vervelend dat reizigers op het station zijn gestrand", zegt een woordvoerder tegen het ANP. Het inzetten van vervangend vervoer, zoals bussen, was volgens haar "slechts mondjesmaat" mogelijk door het personeelstekort.||https://nos.nl/artikel/2445778-nachtelijke-treinreizigers-uren-gestrand-in-amersfoort
2022-09-24||Oekraïne schaalt banden met Iran af vanwege levering drones aan Rusland|| Oekraïne neemt diplomatieke stappen tegen Iran. Volgens de Oekraïense regering heeft Iran gevechtsdrones geleverd aan Rusland en staat dat gelijk aan "samenwerking met het kwaad". Oekraïne en de Verenigde Staten beschuldigen Iran er al langer van dat het de Russische strijdkrachten voorziet van drones. De regering in Teheran spreekt dat tegen en zegt een neutrale positie in te nemen in de oorlog in Oekraïne. Het Oekraïense ministerie van Defensie maakte gisteren echter bekend dat het leger zes Iraanse drones uit de lucht had geschoten. Op Twitter plaatste het ministerie beelden die dat zouden bewijzen. Verder kwam gisteren iemand om het leven door een Russische aanval met een Iraanse drone op de havenstad Odessa, zegt Oekraïne. Het slachtoffer zou een burger zijn geweest. De Oekraïense regering trekt nu als vergelding de accreditatie van de Iraanse ambassadeur in Kiev in. Ook wordt het aantal medewerkers van de Iraanse ambassade "aanzienlijk" gereduceerd, stelt het ministerie van Buitenlandse Zaken. "Het is een vijandige daad om wapens aan Rusland leveren waarmee het oorlog tegen Oekraïne kan voeren", aldus het ministerie. "En die daad is een zware klap voor de betrekkingen tussen Oekraïne en Iran."||https://nos.nl/artikel/2445771-oekraine-schaalt-banden-met-iran-af-vanwege-levering-drones-aan-rusland
2022-09-24||Eerste Belgische kernreactor definitief stilgelegd|| In België is kernreactor Doel 3, bij Antwerpen, definitief stilgelegd. Het is de eerste van de zeven Belgische kernreactoren waar uiteindelijk de stekker uit wordt getrokken. Om 21.31 uur werd de reactor van het elektriciteitsnet gehaald, meldt de VRT. Dat gebeurde na een jarenlange voorbereiding: al in 2003 besloot de Belgische regering om het gebruik van kernenergie af te bouwen, maar het tijdspad voor de sluiting van de zeven reactoren wijzigde geregeld. Doel 3 was in gebruik sinds 1982 en was een van de vier reactoren van een kerncentralepark aan de oever van de Schelde. Ook in Tihange, in de provincie Luik, staan drie reactoren. Het duurt nog jaren voordat kan worden begonnen met de sloop van het gebouw. Eerst wordt de reactor opengemaakt en worden de splijtstofstaven naar een soort bunker gebracht om daar vijf jaar lang onder water af te koelen. Pas daarna begint het daadwerkelijke ontmantelen van de reactor. Verwacht wordt dat dat pas in 2040 klaar is. Doel 3 stond in de volksmond bekend als 'scheurtjesreactor'. Vanwege afwijkingen in het reactorvat lag de reactor na 2012 enkele jaren stil en later werd ook nog betonslijtage geconstateerd. Volgens de leiding van de Doel-kerncentrale waren er de afgelopen tijd echter geen noemenswaardige problemen meer. "We hebben 365 dagen na elkaar volcontinu gedraaid", zegt directeur Peter Moens tegen de VRT. "Heel weinig centrales in de wereld doen ons dat na." De volgende kernreactor die de Belgische regering wil sluiten, is Tihange 2. Dat moet begin volgend jaar gebeuren. De overige reactoren moeten in 2025 dicht zijn, met uitzondering van Tihange 3 en Doel 4. Vanwege de energiecrisis besloot de regering in maart dat die twee reactoren tien jaar langer openblijven.||https://nos.nl/artikel/2445770-eerste-belgische-kernreactor-definitief-stilgelegd
2022-09-24||Dodental door ebola-uitbraak Uganda loopt op|| De ebola-uitbraak in Uganda heeft tot nu toe aan zeker elf mensen het leven gekost, meldt het ministerie van Volksgezondheid. Dinsdag werd nog gesproken over één dode, een man van 24. Volgens de autoriteiten is bij elf andere personen vastgesteld dat ze besmet zijn geraakt. Ook worden tientallen mensen extra in de gaten gehouden omdat ze contact hadden met een van de patiënten. De uitbraak begon mogelijk begin deze maand in een dorpje in de regio Mubende, ten westen van de hoofdstad Kampala. De bron van de infectie is nog niet bekend. Het dodelijke virus wordt tussen mensen overgebracht via lichaamsvloeistoffen en veroorzaakt onder meer ernstige bloedingen. Een meerderheid van de patiënten overlijdt. In Midden- en West-Afrika zijn geregeld uitbraken van het virus. In de Democratische Republiek Congo, een buurland van Uganda, kwamen tussen 2018 en 2020 door de ziekte bijna 2300 mensen om het leven. Ebola is vernoemd naar de rivier in Congo waar de ziekte in 1976 voor het eerst werd ontdekt.||https://nos.nl/artikel/2445769-dodental-door-ebola-uitbraak-uganda-loopt-op
2022-09-24||Wall Street op laagste niveau sinds 2020 door recessievrees|| Aandelenbeurzen wereldwijd hebben de week met forse verliezen afgesloten. In New York daalde de Dow Jonesindex ten opzichte van een dag eerder met 1,6 procent, tot het laagste niveau sinds eind 2020. De vrees voor een recessie drukt de koersen al enkele weken. Die vrees wordt vergroot door recente renteverhogingen en de vandaag bekendgemaakte begrotingsplannen van de nieuwe Britse regering. Beleggers zijn bezorgd dat de inflatie blijft oplopen. Lange tijd leek het er de afgelopen dag op dat de Dow Jonesindex nog meer zou gaan inleveren, maar het verlies kwam uiteindelijk dus uit op 1,6 procent. Op weekbasis was de koers wel 4 procent lager. Ook de andere toonaangevende indices op Wall Street sloten lager ten opzichte van gisteren: de S&P 500 1,7 procent en de Nasdaq 1,8 procent. Eerder op de dag eindigden ook in Europa de beurzen in het rood. In Amsterdam sloot de AEX 2,8 procent lager op 639,28 punten en andere toonaangevende beurzen als die in Frankfurt, Milaan en Londen lieten vergelijkbare cijfers zien. Shell was in Amsterdam met een min van 7 procent de grootste verliezer van de AEX-bedrijven. De aandelen zakken vanwege de daling van de olieprijzen. Verder maakte het olie- en gasconcern vandaag bekend dat het een groot lng-project in de Verenigde Staten stopzet.||https://nos.nl/artikel/2445768-wall-street-op-laagste-niveau-sinds-2020-door-recessievrees
