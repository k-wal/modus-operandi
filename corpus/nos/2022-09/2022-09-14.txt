2022-09-14||Honderden mensen bij stille tocht voor doodgestoken Rainée (20) in Vlissingen|| Enkele honderden mensen hebben vanavond in Vlissingen meegelopen met een stille tocht voor de 20-jarige Rainée, die daar vorige week werd doodgestoken. De tocht begon bij de woning van het slachtoffer en eindigde in het Bellamypark, waar Rainée afgelopen donderdag overleed. Volgens Omroep Zeeland liepen zo'n 500 deelnemers mee aan de stille tocht. Ook de familie van het slachtoffer liep mee. Deelnemers aan de stoet droegen shirts met de woorden 'Silence. Because we don't have any words' en 'Justice for Rainée'. Ook droegen ze borden met daarop onder meer oproepen om zinloos geweld te stoppen. Bij de start van de optocht vormden de deelnemers een erehaag voor de familie. "Niemand praat, iedereen is stil. Het gaat door merg en been", beschreef een verslaggever van Omroep Zeeland, die bij de tocht aanwezig was. Bij Pier 7, waar het slachtoffer graag kwam, werden door zijn ouders twee duiven losgelaten, als symbolische laatste groet aan hun zoon. In het Bellamypark sprak de begrafenisondernemer namens de familie. Ook burgemeester Van den Tillaar van Vlissingen gaf daar een toespraak. Daarna volgde er een minuut stilte en tot slot werden er ballonnen opgelaten en vuurwerk afgestoken. Vrijdag is er ook een herdenkingsdienst in de Sint Jacobskerk in Vlissingen. Vrienden, familie en kennissen mogen langskomen om afscheid te nemen. 's Middags zal de begrafenis plaatsvinden. Rainée werd even na 22.30 uur in het Bellamypark neergestoken. Ondanks hulpverlening overleed hij ter plekke aan zijn verwondingen. Kort na het voorval werd een 16-jarige verdachte uit Middelburg aangehouden. Op het moment van het incident was in het Bellamypark het Kickoff Festival gaande, meldt Omroep Zeeland. Dat evenement is de aftrap van het studiejaar voor studenten van de University College Roosevelt, de hogeschool en mbo-school Scalda. Of de steekpartij plaatsvond op het festivalterrein is onbekend. Het Openbaar Ministerie liet eerder aan Omroep Zeeland weten dat de verdachte in het verleden is veroordeeld voor een overval op een cafetaria en een juwelier in Middelburg. Bij die laatste overval in augustus 2020, stak de toen 15-jarige Middelburger de eigenaar twee keer in zijn zij. Het slachtoffer lag voor zijn verwondingen lange tijd in het ziekenhuis.||https://nos.nl/artikel/2444636-honderden-mensen-bij-stille-tocht-voor-doodgestoken-rainee-20-in-vlissingen
2022-09-14||Zelensky bezoekt net heroverde Izjoem: 'Onze vlag is weer gehesen'|| De Oekraïense vlaggen wapperen weer boven de Oekraïense stad Izjoem, ten zuidoosten van Charkov. Met een verrassingsbezoek aan de bevrijde stad stond de Oekraïense president Zelensky vanmiddag stil bij de razendsnelle opmars van zijn strijdkrachten in het oosten van het land. Tussen de zwartgeblakerde gebouwen en de door raketinslagen vernielde straten zong hij het volkslied. "Dit is een schokkend aanzicht", zei Zelensky tegen de journalisten die net als hij naar de stad waren gekomen om de schade op te nemen in het gebied, dat bijna zes maanden door Rusland bezet was. "Maar ik ben hierdoor niet geschokt. We hebben deze beelden ook al gezien in Boetsja, in de eerste bevrijde gebieden: dezelfde verwoeste gebouwen en vermoorde mensen. "Onze blauw-gele vlag is weer gehesen in het bevrijde Izjoem en dat zal ook gebeuren in alle andere Oekraïense steden en dorpen. We bewegen maar één kant op: richting de overwinning", aldus Zelensky, omringd door uitgebrande pantservoertuigen met daarop de door de Russen geschreven letter Z. De Oekraïense president hield samen met de andere aanwezigen een minuut stilte voor de Oekraïense militairen die zijn gesneuveld bij de gevechten in het oosten van het land. Oekraïense militairen proberen nu de achtergelaten landmijnen te verwijderen en stellen bewijs veilig van mogelijke oorlogsmisdaden. Vooralsnog zijn in de regio zes lichamen gevonden met sporen van martelingen. Inwoners van Izjoem zeiden tegenover internationale media dat ze een helse tijd hadden doorgemaakt en dat ze moe waren. Ook keken ze bezorgd naar de komende winter en de blijvende dreiging van Rusland. "Het is overleven. Er is geen licht, geen gas, geen water. We koken op kampvuren, dat is hoe we leven", zei een 43-jarige moeder tegen persbureau Reuters. "Het belangrijkste is dat de kinderen in leven zijn." "We hebben dit zes maanden overleefd", vertelde een ander, een vrouw van 74. "We zaten in onze kelders en we hebben alles doorstaan wat ons is overkomen. We kunnen absoluut niet zeggen dat we ons nu veilig voelen." Ondertussen rukt het Oekraïense leger verder op richting de provincie Loegansk. Ook vanaf Russische zijde wordt bevestigd dat de Oekraïners daar vooruitgang boeken. "Op sommige plekken komt het front wel heel dicht bij de grenzen van de Volksrepubliek Loegansk", zei een door Rusland gesteunde officier van de zelfverklaarde Volksrepubliek op de Russische staatstelevisie.||https://nos.nl/artikel/2444631-zelensky-bezoekt-net-heroverde-izjoem-onze-vlag-is-weer-gehesen
2022-09-14||Schade aan spoor na brand, traject Breda-Roosendaal tot morgenavond gestremd|| Vanwege de brand die vanmiddag woedde op een goederentrein bij Etten-Leur is er morgen tot 20.00 uur geen treinverkeer mogelijk tussen Breda en Roosendaal. Dat meldt ProRail. De trein was geladen met hybride auto's. Daarvan gingen er veertig in vlammen op. De brand brak aan het begin van de middag uit, nadat een bovenleiding op de trein was beland. Hoe dat kon gebeuren, is nog niet bekend. Bij de brand kwam veel rook vrij, schrijft Omroep Brabant. Mensen in de buurt werden gewaarschuwd uit die rook te blijven. Enkele uren na het voorval werd het sein brand meester gegeven. Na de brand reden er vandaag al geen treinen meer tussen Breda en Roosendaal. ProRail schrijft in een persbericht dat de brand flinke schade heeft aangericht. Zo raakte ook het spoor door de brand beschadigd. Onder meer de bovenleidingsportalen moeten worden hersteld en er moet over een lengte van een kilometer draad vervangen worden. Voordat de reparaties aan het spoor kunnen beginnen, moet eerst de trein zelf nog in delen van het spoor gehaald worden.||https://nos.nl/artikel/2444630-schade-aan-spoor-na-brand-traject-breda-roosendaal-tot-morgenavond-gestremd
2022-09-14||Kilometers in de rij voor een laatste groet aan koningin Elizabeth|| Meer dan drie kilometer. Zo lang is vanavond de rij met met mensen die een laatste groet aan koningin Elizabeth willen brengen. Ze ligt sinds vanmiddag opgebaard in Westminster Hall in Londen. Hier begint de mensenmenigte, die verdergaat over de Lambeth Bridge en langs de oevers van de Theems. Na een processie vanaf Buckingham Palace kwam de kist met koningin Elizabeth vanmiddag aan in Westminster Hall. Iedereen is hier welkom, tot de staatsbegrafenis aanstaande maandag, om afscheid te nemen van de koningin. Even na vijf uur vanmiddag startte dit zogenoemde "lying in state" en schuifelden de eerste bezoekers langs de eikenhouten en met lood beklede kist. Nog honderdduizenden zullen dat naar verwachting in de komende dagen doen. Deze Britten vertellen waarom ze graag urenlang in de rij staan voor hun Queen: Mensen van allerlei leeftijden en achtergronden zijn vanavond naar Westminster Hall gekomen. Er zijn ouders met kinderen, veteranen in uniform, maar ook leden van het Britse Hogerhuis. Sommige bezoekers hebben zwarte rouwkleding aangetrokken, andere zijn in spijkerbroek en op sneakers. Een bezoeker maakt een buiging wanneer hij de kist passeert, iemand anders blaast een laatste kus. Een van de aanwezigen in het oude parlementsgebouw is Chris Bond. Hij komt uit Truro, in het zuidwesten van Engeland, en wachtte uren om de kist van de koningin te zien. "Natuurlijk is het best moeilijk om de hele dag in de rij te staan, maar als je door die deuren Westminster Hall binnenloopt - dat prachtige, historische gebouw - is er een groots gevoel van stilte", zei hij. "Je mag zoveel tijd nemen als je wil, en dat is geweldig." Veel bezoekers verzamelden zich al dinsdagavond in Londen om vandaag een glimp op te vangen van de kist met de koningin. In poncho's en tenten tegen de regen brachten zij op straat de nacht door. "We zouden het zo weer doen", zei een vrouw in een doorzichtige poncho in de vroege ochtend. "De koningin heeft 70 jaar op de troon gezeten en wij hebben maar een dag opgegeven. Dat doen we heel graag." Ook Esther Ravenor, een Keniaanse die in het Verenigd Koninkrijk woont, heeft vanmiddag in Londen naar de processie gekeken. "Ik hou van de koningin, ik hou van de koninklijke familie, ik moest hier zijn", zei ze. Volgens Ravenor was Elizabeth een "rolmodel" die van iedereen hield. Vooral dat laatste was voor de Keniaanse, die dertig jaar geleden naar het Verenigd Koninkrijk migreerde, belangrijk. "Ik mocht hier komen, en ben hier vrij en veilig, dus ik eer haar echt. Ze was een groot deel van mijn leven."||https://nos.nl/collectie/13912/artikel/2444628-kilometers-in-de-rij-voor-een-laatste-groet-aan-koningin-elizabeth
2022-09-14||Wat gaan we merken van de Europese energieplannen? En drie andere vragen|| Europa gaat een zware tijd tegemoet en solidariteit onder de EU-lidstaten is belangrijker dan ooit. Met onder meer die boodschap maakte Europese Commissievoorzitter Ursula Von der Leyen de balans op in haar jaarlijkse toespraak voor het Europees Parlement. De oorlog in Oekraïne kwam uitgebreid aan bod, net als de Europese energieafhankelijkheid van het Rusland van president Poetin. De afgelopen tijd zijn de prijzen van energie exponentieel gestegen en Europa gaat een zware winter tegemoet. Reden voor de Commissie om met een ingreep op de energiemarkt te komen, zodat de energierekeningen betaalbaar blijven en burgers en bedrijven niet meteen zwaar in de financiële malaise komen wanneer de rekening op de mat valt. Er komt een inkomstenplafond voor producenten van duurzame elektriciteit en kernenergie. Die maken nu winsten waar ze nooit rekening mee hebben gehouden. Dat heeft ermee te maken dat de gasprijs zeer bepalend is voor de prijs van stroom, ook al is gas voor maar 14 procent de bron van elektriciteit in Europa. Bij een hoge gasprijs valt er dus flink te verdienen voor bedrijven die uit andere bronnen putten. Het plafond dat de Commissie nu voorstelt, betekent dat deze producenten niet meer zullen krijgen dan 180 euro per megawattuur. Dat is veel minder dan ze nu vangen: de afgelopen weken schommelt de prijs tussen de 400 en 800 euro per megawattuur. Producenten van fossiele energie krijgen daarnaast vanaf december te maken met een forse extra winstbelasting van 33 procent over de winst die ze extra hebben gemaakt. Daarbij wordt gekeken naar de winsten die ze de afgelopen drie jaar hebben behaald, met een extra marge van 20 procent. Van alles wat ze daarbovenop extra verdienen, moeten ze dus een derde aan belasting afdragen. Een 'solidariteitsbijdrage', noemt de Commissie dat. Een andere maatregel is dat Europese lidstaten de vraag naar elektriciteit moeten verminderen. In totaal moet het verbruik met 10 procent omlaag. De helft daarvan moet worden bespaard in de zogenoemde piekuren, oftewel de tijdstippen op de dag waarop de meeste energie wordt gebruikt. Het idee is dat er dan minder duur gas nodig is om elektriciteit op te wekken. Ja. De Europese Commissie legt dit niet op aan 27 EU-lidstaten die hier nog uitgebreid op willen afdingen, maar doet deze voorstellen juist op verzoek van de EU-landen. De lidstaten bepalen vanzelfsprekend zelf hoe ze dit in beleid omzetten, waardoor er tegelijk weinig te zeggen is over hoe de Commissie-plannen in de praktijk uitpakken. Landen kunnen bijvoorbeeld ook besluiten om meer extra winstbelasting te heffen dan de Europese Commissie voorstelt. Ook moeten de lidstaten zelf bepalen hoe ze de vraag naar elektriciteit precies willen verlagen. Dat zal dus in elk van de 27 lidstaten een kwestie zijn van maatregelen van nationale regeringen, in samenspraak met nationale parlementen. Daar valt op basis van deze voorstellen niet een heel concreet antwoord op te geven. Alle EU-lidstaten samen zouden met dit maatregelenpakket in totaal zo'n 140 miljard euro vrijspelen om de energiecrisis het hoofd te bieden. Maximaal 117 miljard daarvan komt bij de elektriciteitsproducenten vandaan. Zo'n 25 miljard komt van de fossiele industrie. Dat geld kunnen de landen gaan gebruiken tegen energiearmoede en voor verduurzaming, maar wat daarvan in welke portemonnee terechtkomt, wordt niet in Brussel bepaald. Daar gaan de lidstaten dus zelf over. De regeringen van de EU-landen moeten, in overleg met hun nationale parlementen, bepalen hoe ze het geld gaan herverdelen. Gedacht kan worden aan tegemoetkomingen voor bepaalde groepen, zoals de minima. Andere mogelijkheden zijn bijvoorbeeld subsidies voor betere isolatie of andere energiebesparende investeringen voor huishoudens. Duidelijk is dat het kabinet te spreken is over de voorstellen van de Europese Commissie, al wil minister Jetten van Energie wel meer nadruk leggen op het verlagen van het energieverbruik. Jetten zegt dat het kabinet al kijkt hoe de grote winsten van een deel van de energiemaatschappijen afgeroomd kunnen worden om huishoudens te ondersteunen, al benadrukt hij wel dat niet alle leveranciers extreme winsten maken. Wat betreft de bedrijven die wel enorme winsten maken, vindt de minister het "normaal als de samenleving van ze vraagt om daar dan ook wat meer belasting over te betalen". Voor precieze uitwerkingen van de plannen voor Nederland, verwijst Jetten naar volgende week dinsdag. Dan is het de derde dinsdag van september, dus Prinsjesdag, waarop het kabinet de eigen plannen zal presenteren.||https://nos.nl/artikel/2444625-wat-gaan-we-merken-van-de-europese-energieplannen-en-drie-andere-vragen
2022-09-14||Dijkdoorbraak Reeuwijk niet door rivierkreeft|| De dijkdoorbraak die vorig jaar juli meerdere weilanden in Reeuwijk onder water zette, is niet veroorzaakt door rivierkreeften. Dat meldt het Hoogheemraadschap Rijnland na onderzoek dat heeft uitgewezen dat werkzaamheden in het verleden, droogte en de bijzondere opbouw van de bodem de boosdoeners zijn. Op 26 juli zette een gat in de dijk enkele weilanden langs de Oud Reeuwijkseweg onder water. Daar liepen op dat moment nog koeien, maar die werden gered. Er was geen schade gemeld aan omliggende gebouwen of wegen, wel had de dijk schade opgelopen. Enkele tientallen meters van de dijk waren verzakt. Na de dijkdoorbraak bestond onder omwonenden het vermoeden dat de schade aan de dijk was veroorzaakt door rivierkreeften. "Rivierkreeften knagen aan de dijk en die wordt steeds slechter", zei een veehouder toen. "De zwakste schakel breekt een keer." Het hoogheemraadschap noemde het destijds al onwaarschijnlijk maar zei het scenario mee te nemen in het onderzoek. Daaruit blijkt dus dat de dijk diep in de ondergrond is afgeschoven als gevolg van verlies van stabiliteit. Dit kwam door werkzaamheden die in de jaren 90 waren uitgevoerd, waarbij toen alleen de bovenkant werd opgehoogd en het binnentalud niet. Ook het langzaam verlies van gewicht, door het uitdrogen van het veen en de bijzondere opbouw van de bodem, zijn veroorzakers van die instabiliteit, meldt Omroep West. De Amerikaanse rivierkreeft heeft dus geen rol gespeeld, aldus Bas Knapp van het hoogheemraadschap. "Er is geen buitensporige graverij van rivierkreeften geconstateerd en de afschuiving zit veel dieper dan waar de rivierkreeften graven. Daarmee kunnen we de rivierkreeft als oorzaak uitsluiten", stelt hij. Het onderzoek is gedaan door middel van boringen in de grond, een diep gegraven sleuf en grondmonsters die in het laboratorium zijn onderzocht. "Daardoor weten we hoe de bodem is opgebouwd en waar de afschuiving in de dijk is ontstaan", legt Knapp uit. De oorzaak van de doorbraak wordt nog verder uitgewerkt in een rekenkundig model, om de bijdrage van de verschillende oorzaken verder te bepalen. Zo wordt volgens het hoogheemraadschap ook onderzocht of andere keringen een risico lopen.||https://nos.nl/artikel/2444622-dijkdoorbraak-reeuwijk-niet-door-rivierkreeft
2022-09-14||Rechts blok wint parlementsverkiezingen Zweden, premier treedt af || De parlementsverkiezingen in Zweden van afgelopen zondag zijn gewonnen door de rechtse oppositiepartijen, onder leiding van de Zweden Democraten. De leider van die partij claimde vanavond de overwinning. Jimmie Akesson, leider van de radicaal-rechtse Zweden Democraten, zei dat zijn partij de veiligheid in Zweden weer gaat herstellen. De voorlopige uitslag betekent een nederlaag voor het centrumlinkse blok van premier Andersson, die sinds november vorig jaar een minderheidsregering leidt. Vanavond maakte ze bekend af te treden als premier. Haar sociaaldemocratische SAP blijft wel de grootste partij in de Rijksdag, gevolgd door de rechts-populistische Zweden Democraten. "Het is belangrijk dat Zweden zo snel mogelijk een nieuwe regering krijgt", zei Andersson in een persconferentie. Dat het zo lang duurde voor er uitsluitsel was, kwam doordat het een nek-aan-nekrace was tussen het linkse en rechtse blok. Nagenoeg alle stemmen zijn nu geteld, de officiële uitslag wordt rond het weekend verwacht. Zweden hanteert een politiek 'blokkensysteem'. Partijen laten voor de verkiezingen weten bij welk blok ze willen horen. Daarmee is op voorhand duidelijk welke partijen in de coalitie komen als hun blok het grootste wordt. In beide blokken zitten op dit moment vier partijen, waarbij de rechtse partijen dus aan het langste eind trekken. Die kant leek het aanvankelijk niet op te gaan: volgens de eerste exitpoll zou het linkse blok de verkiezingen winnen, zij het nipt. Later kantelde het beeld in het voordeel van het rechtse blok. Bij de Zweden Democraten werd zondag al een feestje gevierd: Naast stijgende energieprijzen en inflatie was ook het bendegeweld in Zweedse steden een belangrijk onderwerp bij deze verkiezingen. De afgelopen jaren waren in veel Zweedse steden wilde schietpartijen tussen rivaliserende groepen, die grotendeels bestaan uit jongeren met een migratieachtergrond. De sociaaldemocratische regering van Andersson zag zich genoodzaakt om met een voor linkse begrippen vergaand actieplan te komen. De hoop was om 'rechts' daarmee de loef af te steken, maar het lijkt erop dat die missie is mislukt.||https://nos.nl/artikel/2444621-rechts-blok-wint-parlementsverkiezingen-zweden-premier-treedt-af
2022-09-14||Kabinet komt met extra geld, Jeugdzorg teleurgesteld|| Het kabinet trekt de komende drie jaar 40 miljoen euro extra uit om de acute problemen in de jeugdbescherming aan te pakken, schrijven minister Weerwind (Rechtsbescherming) en staatssecretaris Van Ooijen (Jeugd en Preventie) aan de Tweede Kamer. Jeugdzorg Nederland vindt dat er meer nodig is om de problemen aan te pakken. De organisatie zegt teleurgesteld te zijn dat het kabinet niet overgaat tot een echte crisisaanpak van de problemen. "Er moet onmiddellijk iets gebeuren" schrijft de organisatie. De oplossingen waar het kabinet nu mee komt schieten te kort of worden te veel vooruitgeschoven, aldus Jeugdzorg. Kinderen die te lang op wachtlijsten staan, een gebrek aan hulpverleners, een te hoge werkdruk, de problemen in de jeugdbescherming zijn schrijnend. Kinderen die wegens een onveilige thuissituatie onder toezicht worden gesteld of zelfs uit huis worden geplaatst worden geholpen door de jeugdbescherming. "Met klem" vroegen ook de Inspectie van Justitie en Veiligheid en de Inspectie van Gezondheidszorg en Jeugd gisteren aan het kabinet om onmiddellijk met een crisisaanpak te starten omdat te veel kinderen niet op tijd hulp krijgen. De inspecties vinden dat de overheid onvoldoende verantwoordelijkheid neemt "voor kinderen die ernstig in hun ontwikkeling worden bedreigd". De hoofdinspecteurs spreken van een "onverminderd slechte situatie", en zien geen opties om nog langer handhavend op te treden als instellingen tekortschieten. Vandaag schrijven Weerwind en Van Ooijen aan de Kamer dat het kabinet de komende vier jaar 40 miljoen euro extra beschikbaar stelt om de acute problemen te verlichten. Het geld moet worden gebruikt om de werkdruk te verminderen, zodat meer kinderen sneller geholpen kunnen worden. De bewindslieden stellen als voorwaarde dat gemeenten een vergelijkbaar bedrag vrijmaken, zodat het totaalbedrag op 80 miljoen zou uitkomen. Gemeentelijke besluitvorming hierover wordt in oktober verwacht. De bewindslieden hopen dat er onder meer zij-instromers kunnen worden aangetrokken. Ook zouden de regels aangepast kunnen worden, zodat een aantal taken door ondersteunend personeel gedaan kan worden. Verder stellen ze voor verwijsprocedures naar de jeugdzorg te vereenvoudigen. Tegelijkertijd erkennen ze dat wachtlijsten onontkoombaar zijn. Jeugdzorg Nederland spreekt van een teleurstellende brief met teleurstellende maatregelen. "De urgentie die in het begin van de brief doorklinkt" over de grote problemen en de crisis "missen we bij de uitwerking van de problemen". Volgens Jeugdzorg neemt de overheid te weinig de regie en doet de crisis zich niet ineens nu voor. "Jarenlang zijn signalen en noodkreten verwaarloosd. Er moeten nu snel landelijke (financiële) afspraken komen over de tijd die een jeugdbeschermer voor gezinnen kan uittrekken (de zogeheten caseload)", aldus Jeugdzorg. "Er moet nu iets gebeuren". In maart was er op het Malieveld in Den Haag een demonstratie van medewerkers en gebruikers van jeugdzorg. Daar vertelden ze over het personeelstekort, de lange wachtlijsten en de werkdruk: Op de lange termijn zijn er grotere en meer structurele oplossingen nodig, erkende staatssecretaris Van Ooijen eerder dit jaar ook al. Het idee is dat zorg voor kinderen en jongeren met complexe problemen, zoals anorexia of ernstige depressies, voortaan weer landelijk geregeld wordt, in plaats van per gemeente. Verder is het plan om jeugdbeschermingsmaatregelen van gemeenten naar regionale veiligheidsteams over te hevelen. Ook wil Van Ooijen de marktwerking terugdringen, winsten aanpakken en de groei van het aantal jeugdzorgaanbieders beteugelen. Morgen debatteert de Tweede Kamer over de problemen.||https://nos.nl/artikel/2444620-kabinet-komt-met-extra-geld-jeugdzorg-teleurgesteld
2022-09-14||ASML heeft een groeispurt en dat merken de inwoners van Veldhoven|| Wie het terrein van chipmachinemaker ASML in Veldhoven op rijdt, ontkomt niet aan de hoge kantoortoren die het terrein flankeert. Daarin, op de negentiende verdieping, krijg je als bezoeker een goed beeld van hoe groot het bedrijf nu is, maar ook hoe hard het nog gaat groeien. "Alles wat we sinds het begin van ASML - 38 jaar geleden - hebben gebouwd, gaan we de komende tien jaar nog eens bouwen", zegt Lucas van Grinsven, vicepresident communicatie en gemeenschap. Ofwel: het bedrijf, dat afgelopen jaar een omzet had van 18 miljard euro, wordt twee keer zo groot. Het wil verder uitbreiden, dichter bij een woonwijk (niet iedereen is daar blij mee). De groei betekent nóg meer krapte op de woningmarkt en dat is een grote uitdaging. Deze week opent ASML zijn deuren voor de buitenwereld. Gisteravond kregen als eerste Veldhovenaren de kans een kijkje in de keuken te nemen en te horen wat alle plannen voor hen zullen betekenen. De reden dat ASML zo sterk uitbreidt is simpel: overal ter wereld worden er nu nieuwe chipfabrieken gebouwd of liggen daar plannen voor klaar. Die fabrieken zullen worden gevuld met machines die bij het Veldhovense bedrijf vandaan komen. Het maakt ASML een onmisbare schakel in een wereldwijde keten. Het wereldwijde chiptekort heeft chipproducenten met de neus op de feiten gedrukt: er is meer capaciteit nodig. Daarnaast zijn de VS en de EU wakker geworden: zij willen meer productiecapaciteit op hun eigen continenten. Zonder de machines kunnen chipmakers als Intel, TSMC en Samsung geen chips maken die terechtkomen in zo'n beetje elk elektronisch product. Van telefoon tot koelkast tot auto tot elektrische fiets. De komende jaren verdubbelt het aantal werknemers dat in Nederland voor ASML werkt naar 35.000. Het bedrijf neemt elke maand honderden nieuwe werknemers aan. Wie uit het buitenland komt, en dat aandeel groeit, zal daarnaast op zoek moeten naar huisvesting. Het zet de woningmarkt in die regio en zeker ook in Veldhoven zelf, verder op scherp. Bewoners uit Veldhoven en omgeving die de NOS op de burenavond sprak, zijn nieuwsgierig naar het bedrijf waar ze normaal alleen de buitenmuren van zien. Ze zijn stuk voor stuk positief over de chipmachinemaker. Gevraagd naar negatieve effecten noemen ze allemaal hetzelfde: de woningmarkt. "De druk op de huizenmarkt is vervelend voor de jeugd. En dat is moeilijk op te vangen", zegt een Veldhovenaar. Een ander daarover: "Veel medewerkers van ASML hebben meer geld om huizen te kopen, voor starters is het dan wel heel moeilijk." Ook wordt een ander gevolg opgemerkt van de groei: "Vroeger liepen hier koeien, vooral voor de mensen in de omgeving is het anders." Om daaraan toe te voegen: "technologie staat niet stil, het is noodzakelijk voor de toekomst." Het college heeft er ook aandacht voor in het coalitieakkoord van dit jaar: "extreme groei van ASML zorgt wellicht voor meer economische voorspoed en een stijging van het aantal inwoners, maar kan daarnaast de druk op de woningmarkt verder verhogen". "De zorgen zijn er in die zin dat we willen proberen het tempo van ASML bij te houden", zegt wethouder wonen Caroline ten Brakel. "Dat betekent dat we een extra stap moeten zetten om nog meer woningen te bouwen dan we drie of vier jaar geleden dachten." De chipmachinemaker ziet ook een rol voor zichzelf. Al wil het nadrukkelijk niét op Philips gaan lijken, dat in de twintigste eeuw zelf huizen bouwde in Eindhoven. Sterker nog: nieuwe ASML-medewerkers vinden wel een huis, zegt vicepresident Van Grinsven, zij verdienen vaak een goed salaris. "Het is juist dat gat, hoe maak je huizen betaalbaar voor anderen, daar moeten we ons op richten", zegt hij. ASML is druk in gesprek met alle 21 gemeenten van regio Brainport en ook andere bedrijven om een publiek-private constructie op te zetten. Overigens komt lang niet iedereen in Veldhoven terecht, zo benadrukt het bedrijf, en wordt er een deel van de week thuisgewerkt wanneer dat kan. Bronnen zeiden eerder tegen NRC dat ASML bereid is mee te betalen aan het bouwen van nieuwe woningen. Het bedrijf wilde daar nu niet verder op ingaan, daarvoor is het nog te vroeg.||https://nos.nl/artikel/2444618-asml-heeft-een-groeispurt-en-dat-merken-de-inwoners-van-veldhoven
2022-09-14||Enquête: 'Minister wilde aardbevingsgebied klein houden'|| Het kostte bestuurders van de provincie Groningen veel moeite om in Den Haag de problemen door gaswinning in Groningen goed op de kaart te krijgen na de aardbeving in Huizinge in 2012, de zwaarste beving tot nu toe. De Groningse oud-gedeputeerde William Moorlag schetste vanochtend dat toenmalig minister Kamp van Economische Zaken het 'probleem' zo klein mogelijk wilde houden. Moorlag werd gehoord door de parlementaire enquêtecommissie aardgaswinning Groningen. Kamp stuurde volgens Moorlag aan op het beperken van het schadegebied tot de omgeving van Loppersum. Erkenning dat ook andere gemeenten te kampen hadden met veiligheidsrisico's en schade moest worden bevochten. Er werd ook weinig gedeeld over de kennis die er bij het ministerie was over de veiligheidsrisico's en over afspraken over de omvang van de winning, herinnerde Moorlag zich. "Die hele besluitvorming heeft zich in een laboratorium afgespeeld, afgeschermd van de regio. Ik vind dat een misser van de bovenste plank. Je zag dat het een direct in beton gegoten standpunt was", vertelde hij. Versterking niet realistisch In maart 2014 kreeg Moorlag van gaswinningsbedrijf NAM te horen dat 50.000 woningen mogelijk onveilig zouden zijn, Vlak daarna bleek dat 90 procent van de woningen in het gebied gevoelig zijn voor bevingen, Hij realiseerde zich dat het om 160.000 woningen zou gaan. Die huizen zouden allemaal versterkt moeten worden. Maar toen hij zijn zorgen over die versterking met minister Kamp wilde delen, merkte hij dat die "geen benul had van de impact". "We lieten hem bouwtekeningen zien, die hij nog nooit gezien had. Daarop kon je zien dat die huizen vanaf de grond weer opnieuw moesten worden opgebouwd", aldus Moorlag. De oud-gedeputeerde heeft de situatie als heel frustrerend ervaren: "Ik vind nog steeds dat mensen in Groningen niet slechter af mogen zijn dan andere mensen in Nederland. Wat ik vaststel is dat alles bevochten moest worden om dat te regelen. Maar dat kwam niet voor elkaar. Dat is ook schadelijk geweest voor de Groningse samenleving. De minister wist al heel snel dat het versterken van de woningen een onmogelijke opgave zou worden. Ik vind dat echt onbegrijpelijk." Ook uit het verhoor van bouwkundig ingenieur William Meiborg kwam het beeld dat er aangestuurd wordt op inperking van het schadegebied. Er wordt gewerkt met een rekenmodel, waarbij trillingen bepalen tot waar een beving effect heeft. Maar die grens staat in Groningen al jaren ter discussie. Volgens Meiborg is pas voorbij Assen het na-ijl effect van trillingen 0. Veel zaken die nu nog niet zijn opgelost hebben hiermee te maken. Voormalig arbiter Bodembeweging Pieter Schulting beschreef in zijn verhoor hoe de NAM het mensen lastig maakte om schadevergoeding te krijgen, als die hoger was dan 4000 euro. Gedupeerden hebben een tijdlang hun geschil met de NAM aan een onafhankelijke arbiter voor kunnen leggen. Op die manier moest het voor Groningers makkelijker worden om zonder langdurige en dure procedures via de rechter hun recht te halen. Eén van die arbiters was de gepensioneerde oud-rechter Pieter Schulting. Hij vertelde dat al snel bleek dat de NAM minder gelukkig was met de uitspraken van de arbiters. "Het viel de NAM tegen dat wij zoveel zaken toewezen. De NAM was het ook geheel niet eens met hoe wij toewezen. We waren nog maar net bezig toen we te horen kregen dat de NAM van ons geschrokken was", aldus Schulting. Hij twijfelt er niet aan dat de NAM van de arbiters af wilde. Het kwam zelfs voor dat de NAM zich actief mengde in arbitragezaken. "De NAM klom dan vaak in de pen. Dat waren flinke epistels, buiten de procedures om. Ze dreigden dan de uitspraak niet uit te voeren", vertelt Schulting. Hij noemt dat ongepast. Volgens hem waren de NAM, maar ook het ministerie van Economische Zaken bang de grip kwijt te raken. In 2020 moesten de arbiters stoppen met hun werkzaamheden. Vanaf die tijd moeten Groningers hun recht weer zien te halen bij de rechter.||https://nos.nl/collectie/13902/artikel/2444617-enquete-minister-wilde-aardbevingsgebied-klein-houden
2022-09-14||WHO ziet coronapandemie op zijn eind lopen|| De Wereldgezondheidsorganisatie (WHO) zegt dat het einde van de coronapandemie in zicht is. Landen moeten zich dan wel blijven inzetten om het virus zo veel mogelijk te bestrijden. "De wereld is nog nooit in een betere positie geweest om een einde te maken aan de pandemie", zei WHO-directeur-generaal Tedros Adhanom Ghebreyesus in een digitale persconferentie. Nog niet eerder sinds de uitbraak in maart 2020 was hij zo optimistisch over de strijd tegen het virus. Sinds de uitbraak zijn wereldwijd zo'n 6,5 miljoen mensen aan corona bezweken en 609 miljoen besmet geraakt, blijkt uit cijfers van Our World in Data. Volgens de WHO waren er vorige week de minste coronadoden sinds de uitbraak van het virus in maart 2020. Toch moeten landen hun coronabeleid aanscherpen en zich goed voorbereiden op eventuele nieuwe virussen, zegt Tedros. Een epidemioloog van de WHO verwacht dat nieuwe coronavarianten voor een opleving van het virus zorgen. Tedros adviseert daarom om te blijven testen en om iedereen in de risicogroepen te vaccineren. Ook moet er genoeg medische apparatuur en personeel in ziekenhuizen aanwezig zijn om mensen met corona te behandelen. Nederland is deze week begonnen met het versturen van uitnodigingen voor herhaalprikken. Volgende week worden de eerste injecties gezet. Zorgmedewerkers en mensen met een hoog risico om ernstig ziek te worden krijgen daarbij voorrang. Eerder maakte NOS op 3 deze video over de Nederlandse eindstrategie van de coronapandemie: ||https://nos.nl/artikel/2444607-who-ziet-coronapandemie-op-zijn-eind-lopen
2022-09-14||Ouders van meisje dat overleed op zeilschip, stellen rederij aansprakelijk|| De ouders van het 12-jarige meisje dat eind augustus op een zeilschip op de Waddenzee overleed, stellen de rederij aansprakelijk. Dat meldt hun advocaat Herman Zandijk. "De ouders zijn niet alleen verdrietig, maar ook boos dat dit ongeval op een charterschip van de bruine vloot heeft kunnen gebeuren." De Haagse scholiere Tara kwam om het leven toen de giek van het zeilschip afbrak. Onlangs concludeerde de Onderzoeksraad voor Veiligheid (OVV) dat de giek brak als gevolg van houtrot. In 2016 overleden drie Duitse toeristen op eenzelfde soort schip in de buurt van Harlingen door een afbrekende mast. En in 2019 overkwam een medewerker op een werf in Zaandam hetzelfde. In alle gevallen was houtrot de oorzaak. Met het overlijden van Tara is dan ook een 'point of no return' bereikt, vinden de ouders. Ook naar het ongeluk in 2016 deed de OVV onderzoek, met als conclusie dat het toezicht op de bruine vloot beter moest. De aanbevelingen uit dit rapport zijn volgens advocaat Zandijk niet uitgevoerd. Hij stelt dat er sprake is van verzuim door de ministers Harbers (Infrastructuur en Waterstaat) en Adriaansens (Economische Zaken en Klimaat), de keuringsinstanties en de branche van beroeps-chartervaart. Zandijk vraagt de Tweede Kamer om de betrokken ministers ter verantwoording te roepen. Tara was eind augustus op zeilkamp met de tweede klas van het Dalton Den Haag. Vlak voordat de giek afbrak, rond het middaguur op 31 augustus, waren nog twee andere opvarenden op het dek. Zij wisten zich net op tijd in veiligheid te brengen.||https://nos.nl/artikel/2444606-ouders-van-meisje-dat-overleed-op-zeilschip-stellen-rederij-aansprakelijk
2022-09-14||Meer tijd nodig om te bepalen of stoffelijke resten van Sumanta Bansi zijn|| Het Openbaar Ministerie zegt dat er meer tijd nodig is om te bepalen of de stoffelijke resten die zijn gevonden op een bedrijventerrein in Hoorn van de verdwenen studente Sumanta Bansi zijn. De politie en het OM hebben een sterk vermoeden dat het om deze vrouw gaat. De verwachting is dat het onderzoek nog een paar dagen duurt. De man die in juli is veroordeeld voor het doden van de 22-jarige vrouw en het wegmaken van haar lichaam, leidde de recherche gisteren naar de locatie waar hij haar resten achterliet, meldde De Telegraaf gisteren. De Surinaams-Hindoestaanse studente biomedische wetenschappen raakte in 2018 vermist. Het Nederlands Forensisch Instituut doet nu onderzoek naar de stoffelijke resten. Ook vindt deze week onderzoek plaats rondom de vindplaats. "In een sloot grenzend aan de plek waar de stoffelijke resten zijn gevonden, worden duikers ingezet", schrijft het OM in een verklaring. Het onderzoek wordt met voorrang behandeld. Als het is afgerond, wordt de verdachte opnieuw verhoord. Bansi trok in 2017 in bij de familie B.. Ze kreeg een verhouding met de 42-jarige getrouwde zoon Manodj B.. Een jaar later verdween Bansi, terwijl ze negen weken zwanger was. B. zou haar gedood hebben omdat ze de zwangerschap niet wilde laten afbreken. Bansi was al een keer eerder zwanger geweest van B., maar die zwangerschap werd onder zijn druk beëindigd. Justitie vermoedt dat B. het lichaam van de vrouw heeft opgelost in een chemische oplossing, maar dat haar botten mogelijk intact bleven. Er is meerdere keren vruchteloos naar haar stoffelijke resten gezocht. B. werd in 2020 aangehouden, hij zit een celstraf van 15 jaar cel uit. B. ontkende tijdens het proces iedere betrokkenheid, maar onder meer afgeluisterde gesprekken bewezen volgens de rechtbank dat hij schuldig was.||https://nos.nl/artikel/2444600-meer-tijd-nodig-om-te-bepalen-of-stoffelijke-resten-van-sumanta-bansi-zijn
2022-09-14||Kuipers schrikt van verborgen betalingen aan cardiologen, wil in gesprek|| Minister Kuipers (Volksgezondheid) is naar eigen zeggen geschrokken van de verborgen betalingen aan cardiologen, waarover de NOS eerder vandaag berichtte. "Gezien deze meldingen ga ik met de Vereniging voor Cardiologie en de Inspectie Gezondheidszorg in gesprek." Ook fracties in de Tweede Kamer willen dat er maatregelen volgen. Volgens Kuipers moet de naleving van de regels goed zijn. "Dat er betalingen van een bedrijf richting specialisten en ziekenhuizen gaan, is toegestaan. Maar er moet wel transparantie over zijn en goede afspraken tussen specialisten en ziekenhuizen." De onderzoeksredactie van NOS en Nieuwsuur achterhaalde dat tientallen cardiologen miljoenen euro's ontvangen van de medische industrie, zonder dat ziekenhuizen hiervan op de hoogte zijn. Om belangenverstrengeling te voorkomen zijn ze verplicht om toestemming te vragen aan hun ziekenhuisbestuur, maar dat laten cardiologen vaak na. Volgens de cardiologen is het geld van de medische bedrijven vooral naar wetenschappelijk onderzoek en onderwijs gegaan. Ze benadrukken dat van beïnvloeding of omkoping geen sprake is. De ziekenhuisbesturen doen nog onderzoek naar hoe het geld precies is besteed. Meerdere politieke partijen willen dat ook de Inspectie daar onderzoek naar doet. "Het CDA is verbijsterd", zegt Tweede Kamerlid Joba van den Berg. "We willen dat de minister tot op de bodem uitzoekt hoe het kan dat deze constructies bestaan, welke wetten en regels hierdoor worden overtreden, hoe de betreffende artsen kunnen worden aangepakt en of het geld teruggevorderd kan worden." "Er is geen twijfel over mogelijk: dit is fraude", zegt fractievoorzitter Attje Kuiken van de PvdA. "Het is erg kwalijk dat er artsen zijn die met een schimmige truc publiek geld achteroverdrukken. De IGJ en het FIOD moeten hier bovenop zitten en de betreffende medici moeten berispt worden." De SP vindt dat de betalingen van medische bedrijven via ziekenhuizen moeten lopen, in plaats van de stichtingen en bv's van medische specialisten. Ook zouden ze het liefst zien dat alle artsen in loondienst komen. "Van hen kan vervolgens ook gevraagd worden dat onderzoek, scholing en het geven van lezingen op congressen altijd gebeurt als onderdeel van het dienstverband", zegt SP-Kamerlid Maarten Hijink. "Op die manier voorkom je belangenverstrengeling en eventuele omkoping." GroenLinks vindt dat er een grens gesteld moet worden aan wat medisch specialisten maximaal mogen verdienen. "Er is blijkbaar een cultuur ontstaan waarin medische bedrijven de vrijheid voelen specialisten te beïnvloeden", zegt Tweede Kamerlid Corinne Ellemeet. "Het zet druk op de kwaliteit van onze zorg, het ondermijnt het vertrouwen van patiënten in de zorg die zij krijgen in het ziekenhuis."||https://nos.nl/collectie/13913/artikel/2444599-kuipers-schrikt-van-verborgen-betalingen-aan-cardiologen-wil-in-gesprek
2022-09-14||Tienduizenden mbo'ers nog zonder boeken: 'bang voor een leerachterstand'|| Tienduizenden mbo'ers hebben twee weken na de start van het schooljaar nog steeds een groot deel van hun studieboeken niet. Studers.nl, een van de grootste boekenleveranciers voor het mbo, kampt met technische problemen. Sommige studenten wachten daardoor al meer dan een maand op hun bestelling. "Ik ben bang dat ik een leerachterstand oploop", zegt de 16-jarige Mirthe, eerstejaars student op Gilde Opleidingen Weert. Mbo's uit het hele land vertellen NOS Stories dat ze last hebben van problemen met de levering. "Bij een van onze economieopleidingen zit zeventig procent nog zonder een deel van hun boeken. Bij sommige andere opleidingen hebben studenten weer wel alle boeken", zegt Thijs Metsemakers van Gilde Onderwijs. Docenten slaan lesstof maar even over, maken eigen readers en ontwikkelen eigen lesstof. "Het is lastig voor het onderwijs om het studiejaar zo te beginnen", aldus Metsemakers. Volgens Studers.nl zelf hebben zij een kwart van de bestelde orders nog niet kunnen leveren, waardoor tien tot vijftien procent van alle mbo'ers die studieboeken besteld hebben nog zonder boeken zit. "In mijn klas hebben maar vijf van de 25 studenten fysieke boeken, ook mist een deel de codes voor de digitale boeken", zegt Mirthe. "Docenten printen voor de les wel dingen uit, maar ik kan thuis niet echt terugzoeken wat we nou precies behandeld hebben", zegt Jorian (16), die een opleiding volgt voor junior accountmanager op het Hoornbeek College. Hij bestelde ruim een maand geleden voor bijna 500 euro aan boeken, maar heeft nog niks binnen. "Ik kan dus eigenlijk thuis niet leren en ben wel bang dat dit invloed heeft op mijn toetsweek." Via Studers.nl bestellen mbo-studenten in één keer een heel boekenpakket, dat bestaat uit fysieke boeken en licenties voor digitale omgevingen. Veel ROC's werken samen met de website en raden studenten aan om daar te bestellen. "Studenten betalen nu vaak al honderden euro's voor het boekenpakket dat ze zelf moeten aanschaffen. Het is duur en nu krijgen ze het ook nog niet, dat is extra zuur", zegt Jelmer Becker, voorzitter van de Jongeren Organisatie Beroepsonderwijs. "Het curriculum is afgestemd op het lesgeven op basis van boeken en mbo'ers beginnen het jaar nu met een leerachterstand." Een woordvoerder van Studers.nl baalt zelf ook van de leverproblemen. "Begin dit jaar zijn we de logistiek gaan uitbesteden aan een derde partij. In ons systeem komen de orders binnen en vervolgens worden ze bij hen in het magazijn klaargelegd. Maar die systemen bleken niet lekker met elkaar samen te werken, ook al hadden we ze getest. Daardoor is er een enorme achterstand ontstaan." De technische problemen zijn inmiddels opgelost, maar de bestellingen hebben zich zo opgestapeld dat de achterstand niet zomaar is ingehaald. Op de reviewwebsite Trustpilot regent het klachten over de bestelsite: mensen die vaak honderden euro's voor de boeken hebben betaald klagen vooral over de gebrekkige communicatie. Een van hen is Harry Frankhuizen, de vader van Mirthe: "We wachten al meer dan twee weken op een licentiecode die gewoon via de mail moet worden opgestuurd. Ik heb Studers.nl meerdere keren gemaild, maar krijg geen reactie. En als ik de servicelijn bel, sta je heel lang in de wacht. Ik snap dat ze technische problemen hebben, maar laat ons in ieder geval wat weten." De woordvoerder erkent de problemen met de klantenservice. "Wij zitten met de beschikbaarheid van boeken en hebben ook niet altijd inzicht in wanneer de bestellingen worden geleverd. Daarom kunnen we dat klanten niet altijd vertellen. Wel proberen we via de scholen informatie bij de mbo-studenten te krijgen." Volgens Studers.nl kunnen studenten deze week in ieder geval alvast de licenties voor de digitale boeken verwachten. Ook worden sinds deze week weer veel fysieke boeken verstuurd.||https://nos.nl/artikel/2444598-tienduizenden-mbo-ers-nog-zonder-boeken-bang-voor-een-leerachterstand
2022-09-14||A27 bij Maartensdijk enige tijd dicht vanwege vondst explosief materiaal|| De snelweg A27 is tussen Utrecht en Hilversum is enige tijd in beide richtingen dicht geweest vanwege de vondst van explosief materiaal. Inmiddels is het materiaal opgeruimd en is de weg weer open. De vondst werd ter hoogte van Maartensdijk door een voorbijganger gedaan, meldt RTV Utrecht. Om wat voor materiaal het precies gaat, kon de politie niet zeggen. Vanwege mogelijk explosiegevaar werd de naastgelegen A27 afgesloten. De Explosieven Opruimingsdienst (EOD) heeft het materiaal veiliggesteld voor verder onderzoek. De politie laat weten dat er nog niemand is aangehouden.||https://nos.nl/artikel/2444594-a27-bij-maartensdijk-enige-tijd-dicht-vanwege-vondst-explosief-materiaal
2022-09-14||Armenië meldt 105 doden in conflict met Azerbeidzjan, raakt gebied kwijt|| Bij gevechten tussen Azerbeidzjaanse en Armeense troepen zijn in twee dagen tijd aan Armeense zijde zeker 105 militairen gesneuveld. Dat zegt de Armeense premier Pasjinian. Over het aantal slachtoffers aan de kant van Azerbeidzjan is nog veel onduidelijk. Gisteren sprak Azerbeidzjan van zeker 50 doden. De geweldsuitbarsting is de heftigste sinds 2020, toen de voormalige Sovjetrepublieken een zes weken durende oorlog uitvochten in Nagorno-Karabach, een enclave die door beide landen wordt geclaimd. Daarbij vielen in totaal meer dan 6500 doden. Uiteindelijk tekenden beide landen onder leiding van Rusland een wapenstilstand. In de nacht van maandag op dinsdag laaide het geweld onverwacht weer op tussen de landen, ook buiten Nagorno-Karabach. Beide landen beschuldigen elkaar ervan de lont in het kruitvat gestoken te hebben door de andere partij te provoceren. Premier Pasjinian vertelde in het Armeense parlement dat Armenië stukken land heeft moeten prijsgeven aan Azerbeidzjan. Hoe groot dat gebied is, is niet duidelijk. Pasjinian heeft het door Rusland geleide regionale militaire bondgenootschap CSTO opgeroepen om het gebied te heroveren. "Als we zeggen dat Azerbeidzjan agressief heeft opgetreden tegen Armenië, dan betekent dat dat ze sommige gebieden onder controle hebben weten te krijgen", citeert het Russische staatspersbureau Tass Pasjinian. Hij is vooralsnog niet bereid om gehoor te geven aan de oproep van de oppositie om de staat van beleg uit te roepen, zoals tijdens de oorlog van 2020 wel gebeurde. Ondertussen wordt wereldwijd bezorgd gekeken naar de ontwikkelingen ten oosten van Turkije. Azerbeidzjan is sinds de Russische invasie van Oekraïne een belangrijke gasleverancier voor de Europese Unie en leunt zeer op militaire steun van Turkije. Armenië is juist afhankelijk van Rusland, dat eerder de rust in de regio terugbracht, maar nu de handen meer dan vol heeft aan de strijd in Oekraïne. De Amerikaanse minister van Buitenlandse Zaken Blinken heeft met zowel Pasjinian als de Azerbeidzjaanse president Alijev gesproken en aangedrongen op een nieuw staakt-het-vuren. Ook de EU heeft een afvaardiging gestuurd om de landen met elkaar in gesprek te krijgen en de Franse president Macron wil, als huidig voorzitter van de VN-Veiligheidsraad, de kwestie in de V-raad bespreken.||https://nos.nl/artikel/2444593-armenie-meldt-105-doden-in-conflict-met-azerbeidzjan-raakt-gebied-kwijt
2022-09-14||'Gekke inhaalslag' meisjes: vaker gedragsproblemen, meer drugs- en alcoholgebruik|| Slaapproblemen, nervositeit, een angstig gevoel, rusteloosheid: jongeren tussen de 11 en 16 jaar kampten de afgelopen vier jaar (veel) vaker dan voorheen met dit soort klachten. Vooral meisjes hebben tussen 2017 en 2021 mentale problemen ontwikkeld, concluderen onderzoekers in een rapport over de gezondheid en het welzijn van Nederlandse scholieren. Volgens Marloes Kleinjan, hoogleraar Youth Mental Health Promotion aan de Universiteit Utrecht en programmahoofd Jeugd bij het Trimbos Instituut, kunnen daar meerdere verklaringen voor zijn. Maar allereerst wil ze kwijt dat meisjes op het gebied van mentale gezondheid in het algemeen altijd slechter scoren dan jongens. "Zij hebben relatief vaker last van gevoelens van angst en depressieve gevoelens, prestatiedruk en schoolstress." De coronacrisis heeft die klachten versterkt - bij alle scholieren, maar dus vooral bij meisjes. "Jongeren geven aan dat ze in coronatijd last hebben gehad van het gebrek aan contact en verbinding", weet Kleinjan. "En meisjes hebben daar doorgaans meer behoefte aan dan jongens: zij staan meer in verbinding met bijvoorbeeld hun vriendinnen. Door de coronamaatregelen hebben ze die sociale steun lange tijd moeten missen." Ook gevoelens van onzekerheid spelen mee, zegt Kleinjan, waar meisjes vaker last van hebben dan jongens. "Dat vertaalt zich bij hen in prestatiedruk en schoolstress." Door corona zijn deze klachten toegenomen, doordat veel scholieren lessen hebben gemist en de online lessen minder goed konden volgen. Kleinjan, die zelf ook onderzoek doet naar het welbevinden van jongeren, noemt nog een onderdeel waarop meisjes de afgelopen vier jaar 'hoger' scoorden dan voorheen: alcohol- en drugsgebruik, gedragsproblemen en hyperactiviteit. "Eerder zagen we dit soort problematiek in het algemeen vaker bij jongens dan bij meisjes", zegt ze. Maar dat beeld is een beetje aan het kantelen, laat het onderzoek zien. Zo rapporteerde in het voortgezet onderwijs 42 procent van de meisjes en 32 procent van de jongens vorig jaar symptomen van hyperactiviteit en aandachtsproblemen. Wat betreft het gebruik van alcohol en drugs was er geen verschil meer tussen jongens en meisjes. "Meisjes maken een soort gekke inhaalslag", concludeert Kleinjan, die zich haast te zeggen dat dat woord eigenlijk te positief klinkt. Waar de 'inhaalslag' vandaan komt, is volgens haar moeilijk te zeggen. Mogelijk speelt ook hier de nasleep van de coronacrisis een rol. "We horen van leerkrachten dat het gedrag van scholieren echt is veranderd. Ze lijken recalcitranter en vinden het moeilijker om zich aan te passen in een groep." Dat geldt overigens zowel voor jongens als meisjes. De vraag is in hoeverre de mentale gezondheid van scholieren, nu de coronacrisis (grotendeels) voorbij is, weer zal verbeteren. Volgens de onderzoekers heeft corona slechts een ontwikkeling versterkt die al langer bezig was: die van de toenemende prestatiedruk op school. "Die prestatiedruk komt overal terug", zegt de Utrechtse hoogleraar Kleinjan. "Scholen worden afgerekend op bijvoorbeeld hun slagingspercentage. Dat werkt door op ouders, die het beste willen voor hun kind. Dus als je die prestatiedruk wil aanpakken, moet je als maatschappij een breed debat voeren: wat vinden we belangrijk? Cognitief excelleren of goed in ons vel zitten?" Voor scholieren die als gevolg van de druk met mentale problemen kampen, is het belangrijk om daarover te blijven praten, zegt Kleinjan. "Juist als je het gevoel hebt dat je ouders bijdragen aan de druk, is het van belang dat ze dat weten." Voor een 14-jarige scholier is het natuurlijk moeilijk om dat gesprek aan te gaan, maar, aldus Kleinjan: "Ouders staan vaak meer open voor een gesprek hierover dan jongeren misschien denken."||https://nos.nl/artikel/2444591-gekke-inhaalslag-meisjes-vaker-gedragsproblemen-meer-drugs-en-alcoholgebruik
2022-09-14||EU-rechters houden recordboete voor Google in stand|| Europese rechters hebben de recordboete van 4,3 miljard euro die Google in 2018 van de Europese Commissie opgelegd kreeg, bekrachtigd. De zaak draait om machtsmisbruik bij Android, het mobiele besturingssysteem van de techgigant. De rechters hebben wel het boetebedrag met 200 miljoen euro verlaagd. Ze wijzen erop dat dit nieuwe bedrag - nog altijd ruim 4,1 miljard euro - beter de "ernst en duur van de inbreuk weergeeft". Daarmee is deze zaak een overwinning voor de Europese Commissie. Eerder dit jaar verloor de Commissie voor EU-rechters een boetezaak tegen chipmaker Qualcomm. De Europese Commissie stelde vier jaar geleden dat Google zich schuldig maakt aan oneerlijke concurrentie. Het Gerecht van de Europese Unie (onderdeel van het Hof van Justitie van de EU) bevestigt met het besluit van vandaag dat Google inderdaad onwettige restricties oplegde aan fabrikanten van Android-telefoons en telecomproviders "om zo de dominante positie van zijn zoekmachine te consolideren". De zaak draait om drie overtredingen. Bij het installeren van de downloadwinkel, Google Play, zijn fabrikanten ook verplicht om de zoek-app en browser - Google Chrome - te installeren. Daarnaast kregen providers en fabrikanten betaald om uitsluitend de zoekmachine van de techgigant vooraf te installeren. Fabrikanten die telefoons verkochten met Google-apps erop geïnstalleerd, mochten niet ook telefoons verkopen met niet-goedgekeurde versies van Android, zogeheten Android-forks. Het is een uitspraak in eerste aanleg, beide kampen kunnen nog in hoger beroep bij het Europese Hof van Justitie. De verwachting is dat Google dat ook zal doen. Er liggen inmiddels drie boetes tegen de zoekgigant die samen goed zijn voor meer dan 8 miljard euro. Dit is de tweede zaak waarin uitspraak is gedaan in eerste aanleg. De eerste zaak - waarin vorig jaar november uitspraak werd gedaan - verloor Google ook. Ook in de derde boetezaak is beroep aangetekend. Al met al kunnen de drie juridische procedures tussen de techgigant en de Commissie nog jaren gaan duren. Google laat in een reactie weten teleurgesteld te zijn over de uitspraak. "Android heeft gezorgd voor meer keus voor iedereen, niet minder, en steunt duizenden succesvolle bedrijven in Europa en wereldwijd."||https://nos.nl/artikel/2444590-eu-rechters-houden-recordboete-voor-google-in-stand
2022-09-14||De Jonge houdt ondanks VVD-kritiek vast aan voorkeursplan koopwoningen || Minister De Jonge houdt vast aan zijn voorstel om de helft van alle koop- en huurwoningen in een gemeente te reserveren voor de eigen inwoners. De grootste coalitiegenoot VVD vindt dat bestaande koopwoningen hiervan uitgezonderd moeten worden. Maar volgens De Jonge kan dat niet, omdat het aanbod dan te klein wordt. De minister voor Volkshuisvesting stuurde gisteren een voorstel naar de Tweede Kamer. Hij wil de Huisvestingswet zo aanpassen, dat gemeenten vanaf 1 januari meer mogelijkheden krijgen om voorrang te geven aan de eigen inwoners en aan mensen met een cruciaal beroep, zoals leraren en verpleegkundigen. Het gaat dan om huurwoningen en om koopwoningen onder de NHG-grens van 355.000 euro. De VVD is tegen. Kamerlid De Groot zegt een voorstel waarin gemeenten kunnen bepalen aan wie huiseigenaren hun woning kunnen verkopen, niet te kunnen steunen. Daarmee krijgen lokale overheden indirect ook invloed op de prijs die uiteindelijk wordt betaald. De Jonge ziet het anders. Hij denkt dat zijn plan helemaal inzakt, als je de bestaande koopwoningen niet meetelt. "Dan houd je veel te weinig woningen over om daadwerkelijk een deuk in een pakje boter te slaan. Dan zijn alleen de vrijstaande huurwoningen en de nieuwbouw-koopwoningen over, terwijl er met name in kleinere gemeenten maar heel weinig wordt gebouwd." De Jonge benadrukt dat hij met zijn plan tegemoetkomt aan de wens van gemeenten, die graag meer voorrang willen kunnen geven aan bepaalde groepen mensen. Hij zegt daarbij dat het aan gemeenten zelf is om te besluiten of ze er gebruik van maken en hoe ze dat doen. Ze kunnen dan bijvoorbeeld besluiten om geen woonvergunning te verlenen aan mensen die van elders komen. Behalve de VVD vindt ook D66 het plan van De Jonge te ver gaan. Die regeringsfractie heeft vooral problemen met het percentage van 50 procent dat de minister voorstelt. In een eerder plan van zijn voorganger Ollongren ging het nog om 30 procent. De Jonge wil graag met de Tweede Kamer in debat Hij vindt het van dualisme getuigen dat coalitiegenoten zijn plan niet helemaal zien zitten.||https://nos.nl/artikel/2444589-de-jonge-houdt-ondanks-vvd-kritiek-vast-aan-voorkeursplan-koopwoningen
2022-09-14||Europese Commissie wil grens sluiten voor producten gemaakt met dwangarbeid || T-shirts, chocola en allerlei andere producten die zijn gemaakt door dwangarbeiders komen straks de EU niet meer binnen. Tenminste, als het aan de Europese Commissie ligt: die presenteerde vanmiddag een wetsvoorstel dat moet voorkomen dat bedrijven die het niet zo nauw nemen met mensenrechten geld verdienen via Europese ondernemingen en consumenten. Naar schatting zijn er wereldwijd meer dan 27 miljoen dwangarbeiders die onder erbarmelijke en onveilige omstandigheden moeten werken. De bedoeling is dat overheden straks gaan vaststellen of een product, of een onderdeel daarvan, onder dwang is geproduceerd. Ze zullen zich daarbij onder andere baseren op informatie van de Internationale Arbeidsorganisatie (ILO). Ook kunnen overheidsinstanties zelf inspecties uitvoeren bij bedrijven binnen en buiten de EU. Het is uiteindelijk aan de douane om producten die met dwangarbeid zijn gemaakt in te nemen en van de markt te halen. Hoewel er binnen de EU consensus zal zijn over de noodzaak om dwangarbeid aan te pakken, zal er nog veel discussie volgen over de manier waarop dat moet gebeuren. De vrees bestaat dat er te veel regeldruk ontstaat voor bedrijven. De Commissie legt een deel van de verantwoordelijkheid bij fabrieken, producenten en importeurs die straks moeten voorkomen dat er bij het maken of verkopen van hun producten gebruik is gemaakt van dwangarbeid. Hierbij wordt wel rekening gehouden met hoe groot een bedrijf is. Voor mkb'ers zal het bijvoorbeeld relatief duur en lastig zijn om de hele productielijn na te gaan. Wat het voorstel precies voor hen zal betekenen, is nog niet duidelijk. Het Europese wetsvoorstel heeft betrekking op alle producten vanuit de hele wereld. De Verenigde Staten introduceerden vorig jaar een soortgelijk importverbod, maar dan alleen voor producten uit de Chinese provincie Xinjiang. Daar worden veel producten onder dwang gemaakt door Oeigoeren. De Commissie heeft niet gekozen voor eenzelfde soort verbod. Juridisch gezien is het lastig te bewijzen dat alle producten uit Xinjiang door dwangarbeiders zijn gemaakt. Bovendien worden producten uit andere landen, waar mogelijk ook sprake is van dwangarbeid, niet tegengehouden door de VS. Toch is de verwachting dat het Europese importverbod tot reacties zal leiden in China. Namens het Europees Parlement deed Lara Wolters van de PvdA deze zomer al een voorstel om dwangarbeid aan te pakken. "Het had van mij wel een onsje meer mogen zijn, maar voor nu is het voorstel een welkom signaal dat de tijd van alles aan 'de markt' overlaten voorbij is." Nu ligt de verantwoordelijkheid om aan te tonen dat dwangarbeid heeft plaatsgevonden bij de overheid. Volgens Wolters zou het beter zijn als bedrijven zelf moeten aantonen dat hun producten niet onder dwang zijn gefabriceerd. VNO-NCW steunt de "inzet" van de Europese Commissie, maar heeft ook wel stevige zorgen. De werkgeversorganisatie wijst onder meer op de gevolgen voor kleinere bedrijven en stelt dat de verplichtingen voor hen wel uitvoerbaar moeten zijn. "Dat is met het huidige voorstel niet het geval, bijvoorbeeld door te korte tijdslimieten." Het voorstel van de commissie moet eerst nog door de EU-landen en het Europees Parlement worden goedgekeurd. Gemiddeld genomen duurt het zo'n twee jaar voordat zo'n wetsvoorstel erdoorheen is.||https://nos.nl/artikel/2444588-europese-commissie-wil-grens-sluiten-voor-producten-gemaakt-met-dwangarbeid
2022-09-14||Controverse over Israëlische spion als superheldin in Marvel-film|| De Hulk en Spider-Man krijgen er een nieuwe collega bij op het witte doek: de Israëlische Mossad-spion Ruth Bat-Seraph, bijgenaamd Sabra. Dit personage met bovennatuurlijke krachten krijgt een rol in de nieuwste film over de patriottische held Captain America, kondigde producent Marvel Studios afgelopen week aan. De film moet nog gedraaid worden, maar de aankondiging leidt nu al tot de nodige controverse. De introductie van Sabra, die gespeeld zal worden door de Israëlische actrice Shira Haas (bekend van Netflix-series Unorthodox en Shtisel), wordt door Israëliërs op sociale media toegejuicht. Maar dat een agent van de geheime dienst Mossad als een superheld wordt neergezet, zien veel Palestijnen juist als ongewenste propaganda voor de Israëlische bezetter. Het is niet voor het eerst dat het Amerikaanse productiebedrijf Marvel, een dochteronderneming van Disney, de tongen losmaakt met de toevoeging van nieuwe karakters aan het superheldenimperium. De afgelopen jaren werd Marvel, bekend met blockbusters als The Avengers, geprezen voor onder meer de introductie van een vrouwelijke en een islamitische hoofdpersoon in zijn films. Ook bracht de productiemaatschappij Black Panther uit, de eerste superheldenfilm met een vrijwel volledig zwarte cast en crew. De reacties op die keuzes waren overwegend positief. Maar dat geldt nog niet voor de reacties op de toetreding van de Mossad-spion Sabra tot de wereld van mutanten en gemaskerde beschermers. Nog voor de eerste draaidag speculeren pro-Palestijnse critici al over de bovennatuurlijke krachten waarover de superheldin zal beschikken. 'Laserogen om Palestijnse kinderen te doden' is een van de cynische suggesties op Twitter. En ook de naam van het Israëlische personage ligt gevoelig. In de Palestijnse vluchtelingenkampen Sabra en Shatila in Libanon werd namelijk in 1982 een bloedbad aangericht door christelijke milities die samenwerkten met het Israëlische leger. Daarbij werden naar schatting honderden tot mogelijk duizenden Palestijnse burgers gedood. Dat de naam Sabra wordt toegekend aan de superheldin vinden Palestijnse activisten smakeloos en provocerend. Toch verwijst de naam Sabra niet naar de slachtpartij in het vluchtelingenkamp: sabra is in Israël de bijnaam voor Joden die geboren zijn in het land zelf, en dus niet geïmmigreerd zijn. Het woord verwijst naar een cactusachtige vrucht met dezelfde naam, stekelig van buiten maar zacht van binnen. Deze karaktereigenschappen zouden overeenkomen met die van de gelijknamige heldin, die voor het eerst opdook in 1980 in de stripboeken waar de Marvel-films op gebaseerd zijn. Daarin vocht Sabra onder meer tegen het groene monster de Hulk, omdat ze vermoedde dat die samenspande met Arabische terroristen. Na die eerste verschijning keerde Sabra in stripvorm zo nu en dan terug, veelal gehuld in een pak in de kleuren van de Israëlische vlag. In de stripboeken beschikt ze over bovennatuurlijke kracht en snelheid, die ze onder meer inzet om de moordenaars van haar zoon te pakken te krijgen. Die werd gedood bij een terroristische aanslag. Of die verhaallijn ook in de film terugkomt, is nog onduidelijk. Productiemaatschappij Marvel heeft nog niet op de controverse gereageerd, maar lijkt zich wel bewust te zijn geweest van het polariserende karakter van hun nieuwste aanwinst. "We leven in tijden waarin de naam Sabra het niet goed zal doen op de internationale markt", zei de toenmalige directeur van het bedrijf tien jaar geleden in een interview. De Marvel-topman, zelf van Israëlische afkomst, verwees met zijn uitspraak naar de negatieve reacties die een Israëlisch personage in Arabische landen zou krijgen. Eenzelfde ontvangst kreeg enkele jaren geleden ook de superheldenfilm Wonder Woman van Marvels concurrent Warner Bros. Die film werd door Arabische landen geboycot, omdat een Israëlische actrice, Gal Gadot, de hoofdrol speelde. Of datzelfde lot ook deze film boven het hoofd hangt, is nog niet duidelijk. De première van de film met superheldin Sabra, Captain America: New World Order, staat gepland voor het voorjaar van 2024.||https://nos.nl/artikel/2444585-controverse-over-israelische-spion-als-superheldin-in-marvel-film
2022-09-14||Lichaam koningin Elizabeth overgebracht van Buckingham Palace naar Westminster|| In Londen is het lichaam van koningin Elizabeth onder grote belangstelling overgebracht van Buckingham Palace naar Westminster Hall, waar het publiek de komende dagen afscheid van haar kan nemen. Langs de route stonden honderdduizenden mensen. De kist met daarop de kroon die Elizabeth droeg bij de kroningsplechtigheid in 1953 was geplaatst op een affuit, het onderstel van een kanon, die werd voortgetrokken door paarden. Erachter liepen de kinderen van de koningin: koning Charles, prinses Anne en de prinsen Andrew en Edward. Ook haar kleinkinderen William en Harry liepen mee in de processie, die werden begeleid door leden van de Coldstream Guards, met hun karakteristieke rode uniformen en mutsen van zwart berenbont. Koningin-gemalin Camilla en de echtgenotes van William en Harry, Catherine en Meghan, gingen per auto naar Westminster Hall. Bij het vertrek uit Buckingham Palace luidden de klokken van de Big Ben en werd een saluutschot afgevuurd. Na aankomst in Westminster Hall was er een dienst onder leiding van de aartsbisschop van Canterbury, Justin Welby. Van de naaste familie van Elizabeth liepen alleen Harry en Meghan hand in hand: het protocol staat niet toe dat de royals dat bij dergelijke plechtigheden doen, maar Harry en Meghan mogen het wel omdat ze afstand hebben gedaan van hun plek in het koningshuis. De route ging van Buckingham Palace via The Mall naar Westminster:  Naar verwachting zullen zo'n 750.000 mensen afscheid willen nemen van Elizabeth. Zij kunnen vanaf vanmiddag 18.00 uur tot maandagochtend 06.30 uur Nederlandse tijd onafgebroken terecht in de 900 jaar oude Westminster Hall, 24 uur per etmaal. De eerste gegadigden zaten er vannacht al om zeker te zijn van een plek: Belangstellenden worden gewaarschuwd dat ze rekening moeten houden met wachttijden tot dertig uur in een kilometerslange rij langs de Theems. Ze krijgen een polsbandje met daarop een nummer, zodat ze ook naar het toilet kunnen of een versnapering kunnen halen. Ruim 1000 politiemensen, handhavers en vrijwilligers zien erop toe dat het wachten ordelijk verloopt. Omdat er zoveel mensen op afkomen is de beveiliging streng. Iedereen die naar binnen wil wordt gecontroleerd en mensen mogen niet stil blijven staan bij de kist. De BBC heeft een camera bij de kist geplaatst, zodat mensen die niet naar Londen komen toch kunnen meekijken. Maandag krijgt Elizabeth een staatsbegrafenis, waarna haar lichaam wordt bijgezet in St. George's Chapel in Windsor, waar vorig jaar ook haar man Philip zijn laatste rustplaats kreeg.||https://nos.nl/collectie/13912/artikel/2444584-lichaam-koningin-elizabeth-overgebracht-van-buckingham-palace-naar-westminster
2022-09-14||Den Haag heeft als laatste stad in Nederland een nieuw college|| Een half jaar na de gemeenteraadsverkiezingen heeft Den Haag een nieuw college. Den Haag was de enige stad waar nog geen nieuwe coalitie was gevormd na de gemeenteraadsverkiezingen in maart. VVD, D66, GroenLinks, CDA en PvdA presenteren vrijdag hun coalitieakkoord. Deze vijf partijen vormden de afgelopen periode ook al het college. De grootste partij in de stad, Hart voor Den Haag van Richard de Mos, staat hiermee aan de zijlijn en zit de komende jaren in de oppositie. Het heeft lang geduurd voordat de partijen overeenstemming bereikten. De formatie kende een moeizaam verloop en liep al bij de eerste poging spaak. Hart voor Den Haag nam direct na de verkiezingen het voortouw, maar het lukte de partij van De Mos niet om een meerderheidscoalitie te vinden, meldt Omroep West. Er was weinig animo voor samenwerking met Hart voor Den Haag vanwege het langslepende corruptieonderzoek naar de oud-wethouders De Mos en Rachid Guernaoui, concludeerden de informateurs Gert-Jan Oplaat en Geerten Boogaard. Ook een poging van D66 om een coalitie te vormen liep dood op blokkades van verschillende partijen. Oud-minister Piet Hein Donner (CDA) slaagde er uiteindelijk wel in om partijen aan de onderhandelingstafel te krijgen, maar de onderhandelingen namen veel tijd in beslag. Reden hiervoor was volgens Donner de slechte financiële vooruitzichten van de stad, waardoor er pijnlijke keuzes gemaakt moesten worden.||https://nos.nl/artikel/2444578-den-haag-heeft-als-laatste-stad-in-nederland-een-nieuw-college
2022-09-14||Rampjaar voor oesters in Grevelingenmeer: 'Het is een dode boel'|| Een groot deel van de oesters in het Grevelingenmeer in Zeeland is dood. Volgens sommige kwekers gaat het om tachtig procent van de oesters. "Het is heel zorgelijk", zegt Kees van Beveren, voorzitter van de Nederlandse Oestervereniging, tegen Omroep Zeeland. Waar de sterfte precies door komt is niet bekend. "Ik ben geen wetenschapper, maar vaar al sinds 1984 hier en zie natuurlijk veel", zegt oesterkweker Hans Nelis. "Het valt mij op dat er een rood wier met een soort zuur op de bodem ligt. Soms hebben we daar hele netten vol van. Misschien verstikt dat de boel wel. In de Oosterschelde hebben we dat wier ook, maar daar blijft het niet liggen door het getij en de stroming." Van Beveren van de Nederlandse Oestervereniging denkt dat de oestersterfte mogelijk te maken heeft met het lage zuurstofniveau in het meer. Net als veel vissers hoopt hij dat het getij terugkomt in de Grevelingen. Daardoor zou het zuurstofniveau ook veel beter worden. Een onderzoek naar een eventuele doorlaat in de Brouwersdam wordt waarschijnlijk eind dit jaar afgerond. Van Beveren denkt dat zo'n doorlaat de enige manier is om de oesters te redden. "Maar voor die doorlaat er is, ben je sowieso vele jaren verder", zegt hij. "Zo slecht als nu heb ik het sinds begin jaren negentig, toen de bonamia-parasiet ervoor zorgde dat de meeste platte oesters doodgingen, niet meer gezien. Het is echt dramatisch. Het is een dode boel", zegt kweker Nelis. Om oesters te kunnen kweken, worden schelpen op de bodem gegooid zodat oesterbroed zich daarop kan vestigen. En daar groeien dan weer grote oesters uit. De schelpen zijn jaarlijks een behoorlijke kostenpost voor de oesterkwekers. Nelis heeft, net als een aantal collega's, dit jaar besloten om geen schelpen in te kopen en in het Grevelingenmeer te strooien. "Als alles dood is, kost het alleen maar een hoop geld en levert het niets op." Volgens de Nederlandse Oestervereniging is nog moeilijk te zeggen of consumenten straks ook gaan merken dat er minder oesters uit Zeeland zijn. "De Oosterschelde staat er heel gezond bij en daar zit de grootste voorraad oesters. Afhankelijk van de hoeveelheid oesters die daar liggen, merken we het wel of niet. Voor de sector is het wel een ramp." De Oestervereniging hoopt op steun van de overheid om de kosten te ondervangen: "Kwekers betalen ongeveer duizend euro pacht per perceel aan de overheid. Als die percelen niets opleveren, dan is dat weggegooid geld. Hopelijk wil de overheid iets doen om de sector daar te ondersteunen."||https://nos.nl/artikel/2444576-rampjaar-voor-oesters-in-grevelingenmeer-het-is-een-dode-boel
2022-09-14||Chinese ambassade Den Haag bij betoging beklad met rode verf|| De Chinese ambassade in Den Haag is vanochtend bij een demonstratie besmeurd met rode verf. Bij het pand betoogden leden van de Oeigoerse gemeenschap tegen de repressie van Oeigoeren in China. De demonstratie werd aan het eind van de ochtend op last van de burgemeester ontbonden. "Betogers hadden fakkels en autobanden bij zich en dat mag niet", zegt een gemeentewoordvoerder. Er is een persoon aangehouden voor het gooien van een brandend voorwerp. Om wat voor voorwerp het precies gaat, is niet duidelijk. De politie heeft de omgeving van het pand aan de Willem Lodewijklaan afgezet voor onderzoek. De Verenigde Naties concludeerden begin deze maand in een rapport dat China zich schuldig maakt aan "ernstige mensenrechtenschendingen" tegen Oeigoeren. Volgens de rapporteurs is er sprake van systematische marteling en mishandeling van de moslimminderheid in het land.||https://nos.nl/artikel/2444575-chinese-ambassade-den-haag-bij-betoging-beklad-met-rode-verf
2022-09-14||Trein met auto's in brand bij Etten-Leur, treinverkeer hele dag gestremd|| Bij Etten-Leur heeft brand gewoed in een goederentrein die geladen is met tientallen hybride auto's. Een aantal voertuigen op de trein vatte vlam en daarbij kwam veel rook vrij. Het vuur ontstond aan het begin van de middag, even na 15.00 uur werd het sein brand meester gegeven. Bij de brand waren zeker twintig auto's betrokken, verdeeld over meerdere treinstellen. Er is niemand gewond geraakt. Volgens ProRail brak de brand uit nadat de bovenleiding op de trein was terechtgekomen. Hoe dat kon gebeuren, is nog niet bekend. Door het incident rijden er vandaag geen treinen meer tussen Breda en Roosendaal. De NS heeft bussen ingezet. Het is volgens ProRail nog te vroeg om te zeggen of het treinverkeer morgen wel weer kan worden opgestart.||https://nos.nl/artikel/2444574-trein-met-auto-s-in-brand-bij-etten-leur-treinverkeer-hele-dag-gestremd
2022-09-14||Nederlaag voor online supers: personeel moet weekendtoeslag krijgen|| Personeel van online supermarkten moet hetzelfde betaald krijgen als personeel van stenen supers. Dat betekent dat werknemers van online boodschappendiensten zoals Picnic, Zapp, Flink en Gorillas voortaan toeslagen krijgen voor werken in het weekend en in de avond. Ook moet personeel van de bezorgdiensten betaald worden volgens de lonen die in supermarkten gebruikelijk zijn. Het ministerie van Sociale Zaken heeft de cao die al geldt voor de meeste supermarktbedrijven, de cao Levensmiddelenbedrijf, algemeen verbindend verklaard. Online boodschappendiensten hadden een eigen cao afgesproken, maar het ministerie ziet geen reden waarom de bestaande afspraken voor supermarkten niet ook voor online diensten gelden. Een van de grootste online supermarkten, Picnic, probeert al jaren om niet onder de levensmiddelen-cao te vallen. "Wij zijn niet tegen een cao, maar we willen er een waarvan onze medewerkers blij worden", zei Michiel Muller van het bedrijf daar eerder over. "Dat moet een moderne cao worden, deze cao hoort eerder in het museum thuis." Ook Jumbo hanteerde voor personeel van zijn online supermarkt een andere cao dan voor het personeel in de stenen winkels. Alle bezwaren die de online bedrijven aanvoerden om niet onder de levensmiddelen-cao te hoeven vallen, zijn afgewezen. Vakbond FNV is blij met dat besluit. "Het voorkomt concurrentie tussen supermarkten op arbeidsvoorwaarden", zegt FNV-bestuurder Michiel Al. "Voor werknemers betekent dit een essentieel verschil in wat ze betaald krijgen." De organisatie die de online bedrijven vertegenwoordigt, E-commerce Nederland, houdt een slag om de arm. "De uitspraak is duidelijk, maar we moeten goed kijken hoe we de afspraken uit de levensmiddelen-cao moeten toepassen en invoeren", zegt voorzitter Daan Hermes. "De cao is namelijk geschreven voor stenen winkels en wij hebben toch een iets andere business." Hij wil binnenkort daarover met vakbonden en werkgeversorganisatie Vakcentrum in gesprek. Die werkgeversorganisatie ziet echter weinig reden voor zo'n gesprek. "Ze moeten gewoon de cao uitvoeren en ook deelnemen in de pensioenregeling die voor supermarkten geldt", zegt Patricia Hoogstraaten van Vakcentrum. "We kunnen altijd met ze praten, maar een gesprek over uitzonderingen is niet aan de orde." Er werken inmiddels zo'n 15.000 mensen bij de online supermarkten. De online bedrijven hebben gezegd dat het naleven van de levensmiddelen-cao extra geld kost, maar onbekend is om hoeveel geld het gaat.||https://nos.nl/artikel/2444570-nederlaag-voor-online-supers-personeel-moet-weekendtoeslag-krijgen
2022-09-14||Vrouw valt bank in Beiroet binnen om spaargeld voor zieke zus op te nemen|| In de Libanese hoofdstad Beiroet is een gewapende vrouw samen met een groep sympathisanten een bank binnengevallen. Ze eiste dat ze 13.000 dollar van haar spaargeld mocht opnemen. De vrouw zei het geld nodig te hebben voor de behandeling van haar zus, die kanker heeft. Sinds 2019 gelden in Libanon strenge opnamelimieten. Het land zit al jaren in een zware economische crisis, twee derde van de bevolking leeft in armoede. Bankklanten mogen nog maar ongeveer 300 dollar per keer opnemen. De overheid wil daarmee voorkomen dat mensen al hun geld van hun rekening halen en het bankenstelsel omvalt. De vrouw die vanochtend de bank in Beiroet binnenviel, stapte het kantoor van de manager binnen en eiste daar opname van haar spaargeld. Ze goot benzine op de vloer en dreigde het gebouw in brand te steken. Volgens ooggetuigen verliet ze de bank met een plastic tas vol geld en ging ervandoor. Enkele mensen die haar begeleidden werden opgepakt toen ze het bankgebouw verlieten. Een paar weken geleden was er al een soortgelijke actie bij een andere bank in Beiroet. Een man eiste toen 30.000 dollar om de operatie van zijn vader te kunnen betalen. Hij kon maar 300 dollar pinnen, terwijl er 200.000 dollar op zijn rekening stond. De man zou uiteindelijk de 30.000 dollar hebben meegekregen. Zijn advocaat ontkende dat meteen, mogelijk om te voorkomen dat er meer gijzelacties zouden volgen.||https://nos.nl/artikel/2444566-vrouw-valt-bank-in-beiroet-binnen-om-spaargeld-voor-zieke-zus-op-te-nemen
2022-09-14||Cardiologen krijgen zonder toestemming miljoenen euro's van medische bedrijven|| Tientallen cardiologen ontvangen miljoenen euro's van de medische industrie, achter de rug van ziekenhuizen om. Voor die betalingen moeten ze vooraf toestemming vragen aan hun ziekenhuisbestuur, om belangenverstrengeling te voorkomen. Maar dat gebeurt in veel gevallen niet. De onderzoeksredactie van NOS en Nieuwsuur analyseerde honderden betalingen uit de medische industrie aan specialisten door verschillende databases met elkaar te combineren. Daaruit bleek dat cardiologen in niet-academische ziekenhuizen in vergelijking met andere specialisten en ziekenhuizen veel geld krijgen gestort op hun bv's en stichtingen. Betalingen zijn niet ongewoon. Medische bedrijven sponsoren regelmatig specialisten om bijvoorbeeld wetenschappelijke onderzoeken uit te voeren. Dat is alleen toegestaan onder strenge voorwaarden, om het risico op beïnvloeding of zelfs omkoping zo klein mogelijk te maken. Zo moet iedere betaling van een leverancier van medische hulpmiddelen vooraf goedgekeurd worden door het ziekenhuis waar de specialist werkt. Dat is belangrijk, omdat artsen ook meebeslissen over bijvoorbeeld pacemakers en stents die ze bij patiënten gebruiken. Bij de voorkeuren van de arts mogen sponsorbetalingen van bedrijven geen rol spelen. "Het is verbazingwekkend dat de toestemming niet is gevraagd", zegt Jaap Sijmons, hoogleraar gezondheidsrecht. "Medische bedrijven hebben veel juristen in dienst en die weten dat de artsen die handtekening van het bestuur nodig hebben. Dat er ondanks wetgeving nog steeds veel gebeurt in achterkamertjes, is een groot probleem." Een rondgang langs negen ziekenhuizen waar cardiologen relatief veel geld binnenhalen, wijst uit dat ten minste zeven ziekenhuisbesturen niet voor alle betalingen vooraf toestemming gaven. Drie ziekenhuisbesturen wisten niet eens dat hun cardiologen de bv's of stichtingen hadden, totdat de onderzoeksredactie van NOS en Nieuwsuur de betalingen aan ze voorlegde. Het gaat om het Amphia Ziekenhuis in Breda, het Albert Schweitzer-ziekenhuis in Dordrecht en het Canisius-Wilhelmina Ziekenhuis (CWZ) in Nijmegen. De ziekenhuisbestuurders beamen in een reactie dat ze op de hoogte hadden moeten zijn van de contracten. Volgens experts is het ook problematisch dat de ziekenhuizen inkopen doen bij de medische bedrijven die hun artsen sponsoren. "Het risico is dat er omkoping ontstaat", zegt Rob van Eijbergen, hoogleraar integriteit en kwaliteit van organisaties. "De vraag is of cardiologen vrij en onafhankelijk hun mening konden geven over welke middelen er nodig zijn, of dat zij zich door andere motieven lieten inspireren. Het ziekenhuis moet daarom als derde partij meekijken naar de gelden die worden ontvangen." De cardiologen van de drie ziekenhuizen uit Dordrecht, Breda en Nijmegen laten weten het geld voornamelijk te hebben besteed aan wetenschappelijk onderzoek en onderwijs. Ze betaalden bijvoorbeeld zichzelf om onderzoek te doen, financierden er promovendi mee en organiseerden symposia. Volgens hen is er geen sprake van omkoping. Wel geven ze toe dat de regels niet goed zijn gevolgd. "We moeten vaststellen dat we er onvoldoende bij hebben stilgestaan om toestemming te vragen aan de raad van bestuur voor het aangaan van overeenkomsten", zeggen bijvoorbeeld de cardiologen van het Amphia Ziekenhuis. Of het geld door de cardiologen rechtmatig is besteed, is moeilijk te controleren. De drie ziekenhuizen doen nu zelf boekenonderzoek bij de bv's en stichtingen. Verder benadrukken de ziekenhuizen dat de inkoopafdeling onafhankelijk werkt van de cardiologen. Maar dat doet er volgens Sijmons niet toe. "Omdat omkoping lastig te bewijzen is, zijn er duidelijke regels: je hebt voor de betalingen een handtekening nodig van de raad van bestuur, zodat die toezicht kan houden. En ook al was er een goede reden voor de betaling en is er keihard voor gewerkt, zonder die handtekening overtreed je de wet. Daarvoor kunnen boetes worden uitgedeeld en zelfs een celstraf tot maximaal een half jaar." Deze medische bedrijven betaalden de onderzochte maatschappen, bv's en stichtingen het meest: De Inspectie Gezondheidszorg en Jeugd laat weten niet te controleren of de wettelijk verplichte toestemming aanwezig is, maar dat via zelfregulering over te laten aan de Gedragscode Medische Hulpmiddelen (GMH). Hierin zitten brancheorganisaties van artsen, ziekenhuizen en leveranciers van medische hulpmiddelen. Volgens de GMH blijkt uit een eigen recente steekproef dat bij 5 van de 19 beoordeelde contracten de goedkeuring ontbrak. In diezelfde periode heeft de GMH geen waarschuwingen of berispingen uitgedeeld.||https://nos.nl/collectie/13913/artikel/2444561-cardiologen-krijgen-zonder-toestemming-miljoenen-euro-s-van-medische-bedrijven
2022-09-14||'Jumbo-topman Van Eerd vast als verdachte in witwaszaak'|| Topman Frits van Eerd van supermarktketen Jumbo is een van de verdachten die gisteren werden aangehouden in een witwasonderzoek. Dat meldt het FD op basis van bronnen rond het strafrechtelijk onderzoek. Volgens de krant zit de 55-jarige topman nog altijd in de cel. Het Openbaar Ministerie wil tegenover de NOS niet bevestigen dat Van Eerd is gearresteerd en zegt alleen dat alle negen verdachten nog vastzitten. De politie en de FIOD deden gisterochtend een inval in de woning van Van Eerd, in Heeswijk-Dinther in Noord-Brabant. Dat gebeurde op verzoek van het Openbaar Ministerie Noord-Nederland. Ook in woningen en bedrijven in andere plaatsen waren doorzoekingen. Een 58-jarige man uit de gemeente Aa en Hunze (Drenthe) wordt door het Openbaar Ministerie beschouwd als hoofdverdachte in deze witwaszaak. Het zou gaan om voormalig motorcrosser Theo E. uit Gasteren. Hij zou Van Eerd kennen uit de motorcrosswereld. De acht medeverdachten, onder wie dus mogelijk Van Eerd, zijn volgens justitie in meer of mindere mate betrokken bij de fraude. Volgens het Openbaar Ministerie werden er geld en goederen witgewassen via transacties in onroerend goed, autohandel, onverklaarbare contante stortingen en sponsorcontracten in de motorcrosssport. Ook is er een verdenking van btw-fraude in de autohandel. Jumbo liet gisteren in een verklaring weten dat het onderzoek zich "naar wij hebben begrepen" niet richt op de supermarktketen. "Wel worden er in het kader van het onderzoek vragen gesteld aan Frits van Eerd."||https://nos.nl/artikel/2444559-jumbo-topman-van-eerd-vast-als-verdachte-in-witwaszaak
2022-09-14||Londen bereidt zich voor op afscheid van koningin Elizabeth|| In Londen hebben zich al duizenden mensen op straat verzameld om vanmiddag getuige te zijn van het laatste vertrek van de overleden koningin Elizabeth uit Buckingham Palace. Haar lichaam wordt vervoerd per affuit, het onderstel van een kanon, waar de kist op gelegd wordt. Die wordt naar Westminster Hall gebracht, waar Elizabeth de komende vier dagen wordt opgebaard. Mensen hebben al hun plek ingenomen achter dranghekken langs The Mall, de laan voor het paleis waarlangs de affuit straks zal rijden richting Westminster, het complex van gebouwen aan de Theems waar ook het Britse parlement is gevestigd. Velen hebben klapstoelen meegenomen en een paraplu in de aanslag - het is in Londen zwaarbewolkt. De koets vertrekt om 15.22 uur Nederlandse tijd uit Buckingham Palace. Vooraan in de processie lopen koning Charles, zijn zuster prinses Anne en zijn broers Andrew en Edward mee. Ook Charles' zonen William en Harry zijn erbij: ze zullen naar verwachting naast elkaar achter de koets lopen, waarmee ze voor de tweede keer sinds het overlijden van hun grootmoeder gezamenlijk in het openbaar verschijnen. Tussen de broers was sinds het vertrek van Harry en zijn vrouw Meghan naar de VS verwijdering ontstaan, maar afgelopen weekend hadden ze in Windsor samen met hun echtgenotes een ontmoeting met het publiek. Catherine, Williams vrouw, en Meghan lopen vanmiddag overigens niet mee met de processie: zijn gaan per auto, net als koningin-gemalin Camilla. In Westminster Hall kunnen mensen de komende dagen 24 uur per etmaal afscheid nemen van de koningin. De meeste Britten hebben nooit een ander staatshoofd gekend dan Elizabeth en de verwachting is dat vele tienduizenden het ervoor overhebben om uren in de rij te staan. Dat gebeurde de afgelopen dagen ook al in Edinburgh in Schotland, waar Elizabeth 24 uur lang lag opgebaard in de St. Giles kathedraal. Daar hebben naar schatting 33.000 mensen langs de kist gelopen. In verband met de verwachte drukte en de lange wachttijden, die kunnen oplopen tot dertig uur, gelden er in Londen strenge veiligheidsmaatregelen. Mensen die Westminster Hall binnengaan worden door beveiligers gecontroleerd en ze mogen alleen een kleine tas bij zich hebben. Wie de kist passeert, mag niet stilstaan. Er zijn toiletten en waterpunten geplaatst langs de Theems, waar belangstellenden hun beurt moeten afwachten. In het beroemde theater Shakespeare's Globe kunnen mensen terecht voor snacks of om even rust te nemen. Luchtvaartmaatschappij British Airways heeft zestien vluchten van en naar het Londense vliegveld Heathrow geannuleerd zodat er tijdens het vervoer van koningin Elizabeth geen geluidsoverlast is. Ook maandag, de dag van de staatsbegrafenis, zullen er vluchten worden gecanceld. Westminster Hall is vanaf 18.00 uur open voor het publiek en dat blijft zo tot maandagochtend vroeg. Die dag krijgt Elizabeth een staatsbegrafenis. De kist waarin haar lichaam ligt wordt op een platform, een zogenoemde katafalk, geplaatst. Op de gesloten kist ligt de kroon die ze in 1953 droeg bij haar kroning, samen met de koninklijke standaard, met de rijksappel en scepter. De kist is volgens de traditie gemaakt van eikenhout dat afkomstig is van het landgoed bij Sandringham, het paleis waar de koningin vaak verbleef in vakanties.||https://nos.nl/collectie/13912/artikel/2444557-londen-bereidt-zich-voor-op-afscheid-van-koningin-elizabeth
2022-09-14||Donny M. bekent ontvoeren, misbruiken en doden van 9-jarige Gino|| Donny M. heeft bekend dat hij in juni de 9-jarige Gino heeft ontvoerd, misbruikt en gedood. Dat deed hij op de eerste voorbereidende zitting in deze zaak, in de rechtbank in Maastricht. De zaak werd vandaag nog niet inhoudelijk behandeld. "Wat er is gebeurd, wat ik heb gedaan is afschuwelijk. Dit had nooit mogen gebeuren", zei M. zelf over de zaak. Tijdens verhoren zou hij hebben gezegd dat hij Gino in de badkamer om het leven heeft gebracht. Hij zou het jongetje daar met een kussen hebben gesmoord. Hij zou het jongetje ook drugs hebben toegediend: mdma en Kamagra, een soort viagra. Het OM houdt echter ook rekening met andere doodsoorzaken. Er zou namelijk ook letsel zijn aangetroffen dat duidt op een verdrinkingsdood, maar verwurging wordt ook niet uitgesloten. Om uitsluitsel over de doodsoorzaak te krijgen volgt nog een definitief rapport van de patholoog. Onderzoek naar de psychische gesteldheid van M. gebeurt vanaf 17 oktober in het Pieter Baan Centrum. Het OM vroeg de rechter om uitstel omdat het wil wachten op het rapport van de patholoog met definitief uitsluitsel over de doodsoorzaak. Zijn advocaat wilde dat die datum gehandhaafd blijft. Volgens haar is het geheugen van M. nu vers. "Herinneringen kunnen vervagen, dus hoe langer we wachten, hoe meer er verloren gaat. En iedereen heeft recht om te weten hoe dit heeft kunnen gebeuren." De rechter ging mee met het argument van de advocaat van M. De rechter oordeelde ook dat M. voorlopig nog vast blijft zitten. De volgende zitting staat gepland voor 5 december. Ook dan wordt de zaak nog niet inhoudelijk behandeld. De zitting werd kort na het begin stilgelegd omdat de moeder van Gino begon te gillen naar de verdachte. Op het moment dat het Openbaar Ministerie met de tenlastelegging begon, werd het de moeder te kwaad. Ze begon te schreeuwen en te roepen naar M. "Mijn zoontje", riep ze hem na. De rechter sommeerde haar te gaan zitten, maar daar gaf ze geen gehoor aan, waarna ze door de politie uit de zaal werd begeleid. Daarop werd de zitting tijdelijk stilgelegd. In de rechtszaal ontstond commotie toen details over de zaak besproken werden: De 22-jarige verdachte Donny M. was net als de nabestaanden van het slachtoffer aanwezig in de zaal. Naast de moeder en de zussen van Gino was ook zijn vader en een halfzusje aanwezig in de zaal. Verder waren er zo'n acht politieagenten in de rechtszaal om de orde te bewaren. Ook voor aanvang van de pro-formazitting was het moeilijk voor de moeder om haar emoties de baas te blijven. Meerdere keren werd haar gevraagd om rustig te blijven en de zaak niet te verstoren. Ze schreeuwde onder meer "monster" naar hem. M., gekleed in een wit T-shirt en jeans, bleef ondertussen onbewogen recht voor zich uit kijken, maar werd later ook uit de zaal begeleid. Een paar minuten later werd de zaak voortgezet, maar de moeder volgde de rest van de zitting vanuit een andere zaal via een videoverbinding. De rechter zei begrip te hebben voor de emotionele staat van de moeder, maar gaf ook aan dat de zaak niet verder kon als die de hele tijd zou worden onderbroken. Ook aan het einde van de eerste niet-inhoudelijke zaak liepen de emoties nog even op. Zus Kelly, die net als haar moeder een grote afbeelding van Gino op haar kleding droeg, riep naar de verdachte: "Ooit zal ik je hebben jongen, al duurt het twintig jaar." Na afloop van de zitting noemde de woordvoerder van de nabestaanden de ochtend "heel confronterend". "Ze kenden hem alleen van foto's. Om hem nu in de zaal te zien zitten op een paar meter afstand was heel confronterend. Dat bleek ook wel uit alle emoties die loskwamen." Tegelijkertijd was het in de ogen van de nabestaanden een dag waarop veel duidelijk werd. "Ze hebben antwoord gekregen op vragen als wanneer Gino is gestorven en wat er in de tussentijd is gebeurd. Dat zijn dingen die je niet wil horen, maar het is uiteindelijk wel belangrijk dát je het weet. Ze waren vooral bezig met doemscenario's. Nu kunnen ze proberen het een plekje te geven." De 9-jarige Gino werd op 1 juni uit Kerkrade ontvoerd. Hij kwam uit Maastricht maar logeerde bij zijn zus. In Kerkrade verdween hij 's avonds uit een speeltuin. Er werd een grote zoekactie op touw gezet door talloze vrijwilligers en de politie, met speurhonden, drones en een helikopter. Op 4 juni werd zijn lichaam gevonden in Geleen, niet ver van de woning van M. Het lichaam van Gino werd gevonden na aanwijzingen van de verdachte.||https://nos.nl/artikel/2444554-donny-m-bekent-ontvoeren-misbruiken-en-doden-van-9-jarige-gino
2022-09-14||Werkgevers waren bereid tot algemene loonsverhoging vanwege inflatiepijn || Een algemene loonsverhoging van zo'n 5 procent voor iedereen die onder een cao valt. Met die belofte probeerden werkgeversorganisaties de afgelopen weken het kabinet en vakbonden te overtuigen een akkoord te sluiten over hoe de pijn van de hoge inflatie te verdelen, schrijft De Telegraaf. MKB-Nederland-voorzitter Jacco Vonhof bevestigde bij tv-programma Goedemorgen Nederland dat werkgevers bereid waren tot zo'n algemene loonsverhoging, al stond volgens hem nog niet vast hoe groot de verhoging moest zijn. "Dat percentage (van 5 procent, red.) is een slag in de lucht, maar het ging erom dat wij werkgevers op tafel hebben gelegd dat we iets met de lonen moeten doen. Op die manier wilden we rust in de polder brengen, maar dat is mislukt." Een belofte voor een algemene loonsverhoging is uniek. Doorgaans worden loonsverhogingen in de cao-onderhandelingen afgesproken. De vakbonden hadden echter weinig vertrouwen in de belofte van zo'n loonsverhoging en gingen niet in op de uitnodiging om erover te spreken. Belangrijke voorwaarde die de werkgevers koppelden aan de algemene loonsverhoging was dat het kabinet de lasten voor werkgevers niet zou verhogen. Uit uitgelekte plannen voor Prinsjesdag blijkt dat het kabinet die lasten wel verhoogt. Zo stijgt de winstbelasting en gaat het minimumloon met 10 procent omhoog. Daarmee lijkt een algemene loonsverhoging voorlopig niet aan de orde. Dat betekent dat loonsverhogingen de komende tijd afzonderlijk per sector moeten worden uit onderhandeld. Vakbonden zeggen desnoods actie te voeren als werkgevers niet met genoeg geld over de brug komen. In het FD waarschuwt CNV-voorman Piet Fortuin voor een taaie herfst en winter. In verschillende cao-onderhandelingen zal de vakbond vragen om 5 procent loonsverhoging en daarbovenop een eenmalige uitkering om de hoge energiekosten te dekken.||https://nos.nl/artikel/2444545-werkgevers-waren-bereid-tot-algemene-loonsverhoging-vanwege-inflatiepijn
2022-09-14||Von der Leyen roept in kleuren Oekraïne op tot solidariteit in 'troonrede' || "We zullen alle kracht nodig hebben de komende tijd, niet alleen voor Oekraïne maar ook in Europa." Dat zei Ursula von der Leyen, de voorzitter van de Europese Commissie, in haar jaarlijkse toespraak aan het Europees Parlement. De Commissievoorzitter hield haar toespraak in een blauw-gele outfit, de kleuren van de Oekraïense vlag. Als speciale gast was de first lady van Oekraïne, Olena Zelenska, in de zaal aanwezig. De Commissievoorzitter houdt elk jaar een uur durende rede om de belangrijkste speerpunten van de EU bekend te maken. De interesse in wat Von der Leyen te zeggen heeft, was dit jaar groter dan ooit. Het is een ongekend jaar waarin Rusland Oekraïne binnenviel en de gasprijs tot ongekende hoogtes steeg. De Commissievoorzitter benadrukte dat solidariteit belangrijker is dan ooit. "Dit is een oorlog tegen onze energie, tegen onze economie, een oorlog tegen onze waarden en toekomst", zei Von der Leyen. Niet alleen solidariteit met de Oekraïners, die volgens Von der Leyen op dit moment ook vechten voor Europese vrijheden, maar ook met mensen en bedrijven die hun energierekening niet meer kunnen betalen. De oorlog in Oekraïne kwam dus uitgebreid aan bod in de toespraak. In totaal heeft de EU de afgelopen maanden al 19 miljard euro vrijgemaakt voor het Oost-Europese land. Von der Leyen benadrukte dat het belangrijk is dat de EU hiermee doorgaat. Zo wil ze dat de EU nauw betrokken blijft bij het herstel van het land. De EU zal 100 miljoen euro steken in Oekraïense scholen zodat kinderen weer zo snel mogelijk een opleiding kunnen krijgen. Ook maakte ze bekend dat Oekraïners binnenkort geen roamingkosten in de EU zullen betalen. En ook Europeanen in Oekraïne zullen niet meer extra hoeven te betalen voor mobiele telefoongesprekken en WhatsApp-berichten. Von der Leyen maakte verder bekend vanmiddag naar Kiev af te reizen samen met de Oekraïense first lady. Von der Leyen keek ook terug op de banden die Europa had met de Russische president Poetin en gaf toe dat Europa naïef is geweest. "We hadden moeten luisteren naar alle waarschuwingen die ons gegeven zijn over Poetin. Ze hebben ons al jaren gewaarschuwd dat hij niet zou stoppen." Voor de afhankelijkheid van Rusland betaalt Europa nu een grote prijs, aldus Von der Leyen. "We moeten in heel Europa af van deze afhankelijkheid van Russisch gas." De komende tijd zal de EU dan ook zo snel mogelijk verduurzamen. Maar er zal ook snel gehandeld moeten worden om de energierekeningen van de huishoudens en bedrijven te drukken. Gisteren kwam al naar buiten dat fossiele energiereuzen 33 procent belasting moeten gaan betalen over de extra winst die is gemaakt. Mensen en bedrijven die in de problemen zijn gekomen door de hoge energieprijs kunnen met dit geld geholpen worden. Daarnaast komt er ook een maximumprijs van 180 euro per megawattuur voor elektriciteit. Dat is ongeveer de helft van de huidige prijs. Ook op lange termijn staat de EU voor grote uitdagingen. Met name de klimaatveranderingen zorgen op dit moment al voor grote problemen in de EU, stelt Von der Leyen. "De vernielende kracht van de extreme weersomstandigheden is te groot voor landen om alleen tegen te vechten", zei ze. De EU wil daarom het aantal blusvliegtuigen het komende jaar gaan verdubbelen. Om de energietransitie een zetje te geven is besloten dat er een Europese waterstofbank opgericht zal worden. Deze bank moet leningen geven aan bedrijven die willen overstappen op waterstof. De EU zal hier 3 miljard euro in steken. De bedoeling is dat er per 2030 jaarlijks zo'n tien miljoen ton duurzame waterstof in de EU wordt gemaakt. Correspondenten Kysia Hekster en Ardy Stemerding vertellen wat opviel aan de toespraak van Von der leyen en wat het voor jou betekent.||https://nos.nl/artikel/2444541-von-der-leyen-roept-in-kleuren-oekraine-op-tot-solidariteit-in-troonrede
2022-09-14||Rode Kruis zoekt duizend extra vrijwilligers: 'We zijn op meer plekken nodig' || Het Rode Kruis heeft in Nederland duizend extra vrijwilligers nodig. Nu heeft de hulporganisatie nog 15.000 vrijwilligers, maar dat zijn er te weinig. Er zijn onder meer extra mensen nodig om dit najaar te helpen bij de nieuwe vaccinatieronde tegen corona. Ook worden nu in het hele land veel vrijwilligers ingezet bij opvangplekken voor asielzoekers. Zo heeft het Rode Kruis een hulppost bij het aanmeldcentrum in Ter Apel. Verder levert de organisatie ehbo'ers bij evenementen. "Onze hulpverlening is niet in gevaar. En dat wil ik zo houden als we straks op meer plekken tegelijk nodig zijn", zegt directeur Marieke van Schaik van het Rode Kruis. Daarom doet de organisatie nu een oproep voor nieuwe vrijwilligers. Mensen die zich aanmelden, krijgen eerst een korte opleiding. Ze krijgen onder meer een ehbo-cursus en leren hoe een portofoon werkt. De nieuwe vrijwilligers moeten minimaal zes uur per maand beschikbaar zijn.||https://nos.nl/artikel/2444540-rode-kruis-zoekt-duizend-extra-vrijwilligers-we-zijn-op-meer-plekken-nodig
2022-09-14||Wetenschappers bevestigen effectieve methode om huilende baby’s in slaap te krijgen|| Wat veel ouders al wisten, wordt door nieuw onderzoek bevestigd: het is beter om eerst even rond te lopen met een baby, voordat het kindje in bed gelegd wordt. Door de beweging komen ze tot rust. Bij huilende baby's is deze methode het effectiefst. Ongeveer 20 tot 30 procent van de baby's huilt overmatig en heeft slaapproblemen zonder duidelijke reden. Dat veroorzaakt stress bij ouders. Om een baby in slaap te krijgen, komen Japanse en Italiaanse onderzoekers nu met een schema: "Vijf minuten dragen en vervolgens vijf tot acht minuten zitten met de baby in de armen", staat in een nieuwe studie die in Current Biology verscheen. Daarna valt 80 procent van de kinderen in slaap. In de nieuwe studie filmden de onderzoekers 21 zuigelingen van twee weken tot zeven maand oud. Dat gebeurde in het lab of bij de ouders thuis. De kinderen werden zichtbaar rustiger als hun moeder vijf minuten met hen rondliep. Bovendien ging hun hartslag naar beneden. Bij vaders zijn de effecten vergelijkbaar. Het effect was het grootst bij huilende baby's, meldt een van de onderzoekers aan de Volkskrant. Uit eerder onderzoek blijkt dat een bewegend wiegje ook een kalmerend effect heeft, als de eerste methode niet werkt. De studie is van belang, zegt orthopedagoge Eline Möller, senior onderzoeker bij het AmsterdamUMC in het NOS Radio 1 Journaal. "Ik denk dat de meeste ouders die een baby'tje hebben vaak genoeg rondwandelen door de kamer, of buiten met de wandelwagen om hun kindje stil te krijgen. In die zin is het geen baanbrekend onderzoek, maar wel ondersteuning voor wat mensen van nature zelf al doen." Möller zegt dat ouders soms nog steeds het advies krijgen om hun huilende baby vooral in bed te leggen, omdat het kindje zelf moet leren in slaap te vallen. "Dat is wel zo, maar dat is omdat hij uitgeput is. Dat helpt niet. Het levert heel veel stress op voor de baby en voor de ouders. Het is juist heel belangrijk dat ouders letten op de signalen die hun baby geeft", zegt de orthopedagoge. Volgens Möller is het logisch dat baby's niet vanzelf rustig worden. "Tijdens de zwangerschap zijn zuigelingen gewend dat ze heen en weer wiegen. Ze horen en voelen hun moeder ook. Dan is het onwennig als je plots in een stil bedje ligt. Je kunt baby's niet verwennen, zeker niet in het eerste halfjaar."||https://nos.nl/artikel/2444539-wetenschappers-bevestigen-effectieve-methode-om-huilende-baby-s-in-slaap-te-krijgen
2022-09-14||VVD vindt voorrangsplan koopwoningen te ver gaan|| De VVD vindt het voorstel van minister De Jonge om gemeenten de mogelijkheid te bieden om de helft van de woningen te reserveren voor de eigen inwoners, te ver gaan. De grootste regeringsfractie vindt dat bestaande koopwoningen aan iedereen verkocht moeten kunnen worden. Minister De Jonge stuurde gisteren een wetsvoorstel naar de Tweede Kamer. Hij wil dat gemeenten vanaf 1 januari ruimere mogelijkheden krijgen om de helft van het woningbestand toe te wijzen aan mensen die er al wonen. Het gaat daarbij om huurwoningen en om de goedkopere koophuizen, met een waarde tot 355.000 euro (de NHG-grens). De VVD vindt het plan "een brug te ver", bevestigt een woordvoerder van de Kamerfractie na berichtgeving in De Telegraaf. Huiseigenaren krijgen hierdoor mogelijk minder bij verkoop. Het oorspronkelijke plan om eigen inwoners vaker voorrang te geven is van de voorganger van De Jonge, minister Ollongren. Dat ging minder ver. Wat haar betreft ging het om 30 procent van de woningen en bij de koopwoningen alleen om nieuwbouw tot 355.000 euro. Ook regeringspartij D66 vindt het voorstel van Ollongrens opvolger te ver gaan. "We zijn voorstander van de wet, maar hebben nog wel bedenkingen over de verhoging naar 50 procent. Dat lijkt nogal een forse stap", zegt Kamerlid Boulakjar. Vorig jaar rond deze tijd was er in Amsterdam een gigantisch protest tegen het woningtekort. NOS op 3 maakte toen deze explainer over het ontstaan van de wooncrisis: ||https://nos.nl/artikel/2444538-vvd-vindt-voorrangsplan-koopwoningen-te-ver-gaan
2022-09-14||Aangespoelde maanvis van 400 kilo wordt opgezet in Naturalis in Leiden|| De maanvis die eind vorig jaar aanspoelde op Ameland, krijgt een plek in Naturalis in Leiden. Het museum begint maandag met het opzetten van het dier. De maanvis spoelde in december aan. Het dier weegt 400 kilo en is 2 bij 1,8 meter. Het is een van de grootste maanvissen die ooit aan de Nederlandse kust zijn gezien. Het dier was nog in leven toen het drijvend werd gevonden. "De overlevingskans was nul", zei een medewerker van de dierenambulance toen tegen Omrop Fryslân. "Hij lag op een zandbank en zo'n maanvis heeft 4 tot 6 meter diepte nodig om te kunnen zwemmen en zeker 20 graden en dat is de Noordzee niet." De afgelopen maanden werd de vis bewaard in een vriezer in Naturalis. Zaterdag wordt het dier in een zaal gelegd om te ontdooien. Bezoekers van het museum kunnen dat zien. "We weten eigenlijk nog helemaal niet zoveel over maanvissen, dus is het belangrijk om elke mogelijkheid aan te grijpen om meer te leren over deze dieren", zegt collectiebeheerder Esther Dondorp. "We proberen dus zoveel mogelijk informatie te verzamelen." Experts houden korte lezingen over de maanvis, het opzetten en bewaren van de dieren en over parasieten die ze bij zich dragen. Na het weekend wordt een gipsen mal gemaakt voor een kunstlichaam en daarna wordt het dier gevild. Als het opzetten van het dier klaar is, krijgt de Amelandse maanvis een plekje in de collectietoren van Naturalis. Het is voor het eerst sinds 1940 dat Naturalis een maanvis opzet. Het instituut heeft met het opzetproces gewacht tot de coronamaatregelen waren afgeschaft, zodat bezoekers kunnen kijken. In het museum in Leiden is al een maanvis te zien die 132 jaar geleden aanspoelde op Ameland. Die maanvis is 2,23 meter lang en 2,73 meter hoog, groter dus dan het exemplaar dat voor de kust van Ameland werd aangetroffen.||https://nos.nl/artikel/2444537-aangespoelde-maanvis-van-400-kilo-wordt-opgezet-in-naturalis-in-leiden
2022-09-14||Effect van dure projecten tegen ondermijnende criminaliteit onduidelijk|| Het is onduidelijk of de plannen van het Rijk om ondermijnende criminaliteit aan te pakken, wel hebben gewerkt. De afgelopen jaren is er voor 163 projecten in totaal 900 miljoen euro uitgetrokken, maar het resultaat is niet meetbaar. Dat is de conclusie van gezamenlijk onderzoek van De Groene Amsterdammer, onderzoeksplatform Investico, Follow the Money en Argos na een beroep op de Wet openbaarheid van bestuur. Sinds 2017 is er een carrousel aan projecten, werkoverleggen en taskforces opgetuigd, zeggen de onderzoeksjournalisten. Maar welke projecten nu nog lopen, welke zijn geflopt en wat ze hebben gekost, is door geschuif met gelden en projecten die in elkaar overlopen zelfs voor het ministerie niet meer te achterhalen. "Het geld is volledig verdampt", zegt voorzitter Jan Struijs van de Nederlandse Politiebond over de pot met geld die in 2017 beschikbaar kwam voor 'intensivering van de aanpak'. "Ik heb nog niemand gehoord over een succesverhaal", zegt hij tegen de onderzoeksmedia. Het grootste en duurste project is het Multidisciplinair Interventie Team (MIT), dat in 2019 na de moord op de Amsterdamse advocaat Derk Wiersum werd opgericht door toenmalig minister Grapperhaus van Justitie en Veiligheid. Het heeft 160 miljoen euro gekost, maar ook dit project is volgens de onderzoeksjournalisten geflopt: het is nooit operationeel geworden doordat het de 'Haagse tekentafel' niet heeft verlaten. Betrokkenen zeggen dat al in een vroeg stadium werd gezegd dat het MIT geen succes zou worden, maar met die kritiek werd niets gedaan. Politievoorman Struijs en hoogleraar veiligheid Bob Hoogenboom zeggen dat er sprake was van een gebrek aan visie, een eindeloos bureaucratisch proces en vooral een minister die meer gefocust was op beeldvorming dan op de inhoud. Minister Yesilgöz van Justitie van Veiligheid greep dit voorjaar in bij het MIT omdat er ook volgens haar te weinig van de grond is gekomen en er te veel werd gepraat. Ze heeft een aantal taken bij andere politiediensten neergelegd en de naam van het team veranderd in Nationale Samenwerking tegen Ondermijnende Criminaliteit (NSOC).||https://nos.nl/artikel/2444535-effect-van-dure-projecten-tegen-ondermijnende-criminaliteit-onduidelijk
2022-09-14||Geluidsopnames: Van Lienden wilde 'gillend rijk' worden van mondkapjesdeal || Sywert van Lienden en zijn compagnons hadden al in een vroeg stadium de intentie om miljoenen binnen te halen met de mondkapjesdeal die hij in het voorjaar van 2020 sloot met de overheid. Op dat moment beloofde Van Lienden om de mondkapjes 'om niet' beschikbaar te stellen, maar uit geluidsopnames waarvan de Volkskrant getranscribeerde teksten heeft blijkt dat hij andere plannen had met de deal. Vorig jaar werd bekend dat Van Lienden en zijn compagnons Bernd Damme en Camille van Gestel zo'n 30 miljoen euro hebben verdiend met de mondkapjesdeal. Na belastingaftrek keerde Van Lienden zichzelf 9 miljoen euro uit, zijn zakenpartners ieder 5 miljoen euro. De drie worden verdacht van oplichting, verduistering en witwassen. Afgelopen jaar hebben de drie meerdere redenen opgevoerd voor de commerciële operatie. Zo zou de overheid hebben geëist dat er ondernemersrisico werd genomen en moest vanwege 'mededingingstechnische redenen' een commerciële bv worden gebruikt. Uit de geluidsopnames, die zijn opgedoken in het strafrechtelijk onderzoek naar de mondkapjesaffaire, van interne overleggen van de Stichting Hulptroepen Alliantie blijkt iets anders. De opnames, die veelal via Zoom of per telefoon verliepen, lijken zeer belastend voor de verdachten. "We gaan gewoon die shit naar Nederland halen en we worden alle vier miljonair", zei Van Lienden volgens de Volkskrant over de mondkapjesdeal. Met 'vier' doelt Van Lienden ook op de beoogde vierde partner, Saskia van Huijgevoort, die ook aan gesprekken deelnam maar uiteindelijk brak met het drietal en niets verdiende aan de commerciële deal. Van Lienden zou in een gesprek in april 2020 duidelijk hebben gemaakt er flink aan te willen verdienen. "In ieder geval is één eis dat we alle vier gillend rijk worden, want het is één grote middelvinger van de overheid. Ik ga dit echt serieus voor geen goud vrijwillig doen", zei Van Lienden volgens de krant. Hij voelde zich volgens de Volkskrant gekrenkt omdat het ministerie van Volksgezondheid een non-profitvoorstel van hem had afgewezen. Daarin zou de stichting hebben voorgesteld om 120 miljoen mondkapjes te leveren via een "volledig gecontroleerde supply chain". Een topambtenaar zou het plan terzijde hebben geschoven, omdat die niet wilde dat Hulptroepen voor het hele proces verantwoordelijk zou zijn. Het transport en de distributie zouden moeten worden geregeld door het opgetuigde inkoopcentrum van de overheid, het Landelijk Consortium Hulpmiddelen. Dat was tegen het zere been van Van Lienden. In het opgenomen overleg zou hij hebben gezegd: "We hebben twee oplossingen: of we verdedigen ons eerste voorstel (non-profitvoorstel, red.), waar ik voor ben, want dat is beter voor de zorg. Als ze daar niet toe in staat zijn: laat ze maar een prijs quoten en we gaan gewoon die shit naar Nederland halen en we worden alle vier miljonair." Verder blijkt uit de transcripties dat de partners van plan waren de winsten geheim te houden. "Geen nieuwe auto, geen nieuwe huizen, geen nieuwe kleren", zou er tijdens het overleg gezegd zijn. Van Lienden zegt in een reactie aan de Volkskrant dat hij zich een "bij vlagen gênant intern gesprek" herinnert. "We hebben daarin onze frustraties geuit", aldus Van Lienden. "Sommige teksten uit het gesprek zijn best ongelukkig en sluiten niet aan bij mijn intenties van destijds of bij mij als persoon." Op Twitter schrijft Van Lienden dat "deze fragmenten zijn gelekt in aanloop naar de publicatie van het Deloitte-rapport. Dit gesprek op 12 april komt daarin uitgebreid en in context aan bod. Uit dit 3 uur en 15 minuten durende gesprek en de dagen erna blijkt een andere intentie en strekking". Van Lienden was woensdagochtend voor de NOS niet bereikbaar voor commentaar. Onderzoeksbureau Deloitte heeft de opdracht gekregen om de deal tussen de overheid en Van Lienden en zijn partners onafhankelijk te onderzoeken. Het eerste deelrapport laat al een tijd op zich wachten, omdat de reacties van verhoorde personen meer tijd in beslag nemen dan gedacht. Minister Helder voor Langdurige Zorg streeft ernaar het rapport uiterlijk vrijdag naar de Tweede Kamer te sturen. Vorige maand legde de FIOD opnieuw beslag op eigendommen van de drie voormalige bestuurders. In april werd al beslag gelegd voor een totaalbedrag van 11,5 miljoen euro. Met het beslag van vorige maand is dat verhoogd tot 18 miljoen euro, zei het OM eerder.||https://nos.nl/artikel/2444529-geluidsopnames-van-lienden-wilde-gillend-rijk-worden-van-mondkapjesdeal
2022-09-14||Wekdienst 14/9: Von der Leyen presenteert plannen • Rechtszaak Donny M. begint|| Goedemorgen! In Maastricht start vandaag de rechtszaak tegen Donny M., die ervan wordt verdacht dat hij de 9-jarige Gino heeft ontvoerd en vermoord. En de voorzitter van de Europese Commissie Ursula von der Leyen houdt vanochtend een toespraak in het Europees Parlement, waarin zij plannen voor komend jaar onthult. Eerst het weer: veel bewolking en in het zuiden eerst regen. Vanmiddag hier en daar wat zon, maar in Limburg nog nat. Het wordt 17 tot 20 graden bij een matige noorden- tot noordwestenwind. De komende dagen frisser en soms een bui. De maxima liggen dan rond 16 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. In de Amerikaanse staat West Virginia is een strenge wet aangenomen die abortus in veel gevallen verbiedt, ook in de eerste dagen van de zwangerschap. Er gelden wel uitzonderingen voor slachtoffers van verkrachting en incest of als de gezondheid van de moeder gevaar loopt. Eind juni zette het Hooggerechtshof een streep door eerdere uitspraken waarmee het federale recht op abortus werd veiliggesteld. De uitspraak leidde in binnen- en buitenland tot veel beroering. Jip en Janneke bestonden gisteren 70 jaar. Het eerste verhaal van Annie M.G. Schmidt over de twee buurkinderen verscheen op 13 september 1952 in Het Parool. Later verschenen verschillende kinderboeken over Jip en Janneke, hun hond Takkie en poes Siepie. Ondanks kritiek dat de boeken ouderwets en stereotyperend zouden zijn, worden deze nog steeds goed gelezen en verkocht. Fijne woensdag!||https://nos.nl/artikel/2444526-wekdienst-14-9-von-der-leyen-presenteert-plannen-rechtszaak-donny-m-begint
2022-09-14||Ruim 800 mensen geëvacueerd vanwege bosbranden Zuid-Frankrijk|| Het aantal mensen dat sinds maandag is geëvacueerd vanwege bosbranden in het Franse departement Gironde is opgelopen tot 840. Volgens de lokale autoriteiten is tot nu toe zo'n 3500 hectare natuur verloren gegaan en het vuur breidt zich nog steeds uit. Er zijn meer dan 900 brandweerlieden ingezet om het vuur te bestrijden. Ook worden er vliegtuigen en helikopters gebruikt om de branden te blussen. Gisteren maakten hulpverleners al bekend dat zo'n 540 mensen gedwongen waren geëvacueerd. Later op de dag moesten nog eens 300 mensen hun huizen verlaten. Voor zover bekend zijn er geen gewonden. Wel zijn zeker vier huizen door het vuur verwoest. Ook afgelopen nacht ging de brandweer door met blussen. De brand brak maandagmiddag uit bij de plaats Saumos, ruim 30 kilometer van Bordeaux. Het departement Gironde heeft een gerechtelijk onderzoek ingesteld naar de oorzaak. Het gebied heeft de laatste dagen te maken met recordtemperaturen. In Bordeaux werd het maandag 37,5 graden. De laatste keer dat het er in de maand september zo warm werd, was volgens de weerdienst Météo France in 1987. Afgelopen zomer werd Frankrijk ook al geteisterd door meerdere grote bosbranden. In Gironde ging toen bijna 30.000 hectare verloren.||https://nos.nl/artikel/2444525-ruim-800-mensen-geevacueerd-vanwege-bosbranden-zuid-frankrijk
2022-09-14||CBS: minder uitstoot broeikasgassen in tweede kwartaal|| In de periode van april tot en met juni dit jaar is de uitstoot van broeikasgassen met 9 procent afgenomen vergeleken met hetzelfde tijdvak een jaar eerder. Volgens het Centraal Bureau voor de Statistiek (CBS) komt dat door de hoge aardgasprijzen, maar ook door het zachte voorjaar. In de eerste drie maanden van dit jaar was de uitstoot ook al een stuk lager dan in het eerste kwartaal van 2021 (11 procent). Net als in die periode ging de uitstoot in het voorjaar vooral omlaag in de industrie, landbouw en gebouwde omgeving. De elektriciteitssector produceerde ruim 4 procent meer dan in het tweede kwartaal van vorig jaar, maar dat had geen gevolgen voor de uitstoot van broeikasgassen: die bleef nagenoeg gelijk aan een jaar eerder. Dat komt onder andere door de toegenomen inzet van hernieuwbare energie zoals wind en zon. In de transportsector verminderde de uitstoot niet. Die stootte ruim een vijfde meer CO2 uit dan een jaar eerder. De toename is volgens het CBS vooral toe te schrijven aan het gedeeltelijke herstel van de luchtvaart. De uitstoot van de luchtvaart steeg op jaarbasis met 61 procent.||https://nos.nl/artikel/2444524-cbs-minder-uitstoot-broeikasgassen-in-tweede-kwartaal
2022-09-14||Kiev: Oekraïense strijdkrachten blijven Russen onder druk zetten|| Oekraïense troepen blijven druk uitoefenen op de zich terugtrekkende Russische strijdkrachten in het land. De Oekraïners zijn naar eigen zeggen dinsdag verder opgerukt in door Rusland bezet gebied en hebben meer Russische eenheden op de vlucht gejaagd. Rusland heeft bevestigd dat het recent troepen heeft teruggetrokken uit gebieden in het noordoosten van de regio Charkov. Volgens de Oekraïense grenswacht hebben Oekraïense militairen Vovtsjansk veroverd. Die stad ligt op 3 kilometer van de Russische grens en was door Rusland op de eerste dag van de oorlog ingenomen. Een bevrijd dorpje aan het front waar de ravage van de oorlog goed te zien is: De Oekraïense autoriteiten zeggen bewijs te hebben gevonden dat Russische troepen oorlogsmisdaden hebben gepleegd in de regio Charkov. Deze claim is niet onafhankelijk te verifiëren. Een hoge politieofficier van de plaats Balaklia zegt dat Russische troepen daar regelmatig gevangenen martelden. Ook zouden de bezetters militairen en familieleden van militairen gevangen hebben genomen. De martelingen zouden hebben plaatsgevonden in het politiebureau van Balaklia: Ooggetuigen meldden volgens de Oekraïense politie dat de Russen onder meer elektriciteit gebruikten om gevangenen te martelen. Volgens onbevestigde berichten uit andere delen van de regio zou het Russische leger ook burgers hebben vermoord. Russische troepen zouden ook bezig zijn aan een terugtrekking uit Melitopol, zegt Ivan Fedorov, tot de bezetting door Rusland de burgemeester van die stad. Die claim is niet door andere bronnen bevestigd. Volgens Fedorov gaan er eenheden richting De Krim. Rusland houdt Melitopol bezet sinds begin maart. De stad is een belangrijke schakel in de Russische bevoorradingslijnen tussen het zuiden en de Donbas-regio. In zijn nachtelijke toespraak zei de Oekraïense president Zelensky dat zijn troepen in de terugveroverde gebieden 'stabilisatiemaatregelen' uitvoeren. Russische militairen, 'saboteurs' en vermeende collaborateurs worden opgespoord, zei hij. "Het is heel belangrijk dat samen met onze troepen en onze vlag ook het normale leven terugkeert in het bevrijde gebied", aldus de president. Persbureau Reuters meldt op basis van Oekraïnse berichten dat er chaos heerst onder de zich terugtrekkende Russische eenheden en dat veel Russische militairen zich overgeven. Ook die claims kunnen niet onafhankelijk worden bevestigd. De Oekraïense strijdkrachten vuren granaten met pamfletten af naar de vluchtende Russen om hen aan te sporen zich over te geven. De terugtrekking weerhoudt Rusland er niet van Oekraïense posities te bestoken. Zo werd dinsdag de stad Lozova in de regio Charkov geraakt. Daarbij vielen drie doden en negen gewonden, meldt de regionale gouverneur. De stad Charkov werd eveneens getroffen. Ook blijft Rusland volgens Oekraïne granaten afvuren op de kerncentrale van Zaporidzja.||https://nos.nl/artikel/2444523-kiev-oekraiense-strijdkrachten-blijven-russen-onder-druk-zetten
2022-09-14||Na Indiana neemt ook West Virginia strenge abortuswet aan|| In de Amerikaanse staat West Virginia is een strenge wet aangenomen die abortus in veel gevallen verbiedt. Door de wet wordt abortus zelfs in de eerste dagen van de zwangerschap verboden. Er gelden wel uitzonderingen voor slachtoffers van verkrachting of incest of gevallen waarbij de gezondheid van de moeder risico loopt. Eind juni zette het Hooggerechtshof een streep door eerdere uitspraken waarmee het federale recht op abortus werd veiliggesteld. De abortuswetgeving kwam daardoor weer in handen van de staten. De uitspraak leidde zowel binnen als buiten de VS tot veel beroering. West Virginia is na Indiana de tweede staat die een strenge anti-abortuswet aanneemt sinds de uitspraak van het Hooggerechtshof. In beide staten hebben Republikeinen de macht. De nieuwe wetgeving in West Virginia verbiedt abortus vanaf een paar dagen na conceptie. Minderjarigen die het slachtoffer zijn van verkrachting of incest mogen uiterlijk na veertien weken zwangerschap nog tot een abortus besluiten. Voor volwassenen in dezelfde situatie geldt een grens van acht weken. Ze moeten een politie-aangifte kunnen laten zien aan de medicus die de procedure verricht. Daarnaast moet de abortus verplicht worden uitgevoerd door een arts of osteopaat die daartoe bevoegd is. Andere aanbieders van abortus kunnen hun werkvergunning kwijtraken. Ook lopen ze het risico op een gevangenisstraf. Artsen die wel bevoegd zijn kunnen niet vervolgd worden. Eerder maakte NOSop3 onderstaande explainer over de mogelijke gevolgen van strengere abortuswetgeving in de Verenigde Staten.||https://nos.nl/artikel/2444522-na-indiana-neemt-ook-west-virginia-strenge-abortuswet-aan
2022-09-14||Clinton-aanklager Kenneth Starr overleden (76)|| Kenneth Starr, de speciaal aanklager die een sleutelrol speelde in de afzettingsprocedure tegen de Amerikaanse oud-president Bill Clinton, is op 76-jarige leeftijd overleden. In een persverklaring laat zijn familie weten dat Starr overleed door complicaties na een operatie in een ziekenhuis in Houston. Starr schreef in 1998 het rapport dat uiteindelijk leidde tot de impeachment van Clinton. De uit Texas afkomstige Starr klom snel op tot de hoogste functies in de Amerikaanse rechtspraak. Hij studeerde rechten aan de prestigieuze Duke-universiteit, waar hij in 1973 afstudeerde. Tien jaar later werd hij door president Reagan, als dertiger, al benoemd tot federale rechter. Hij stopte begin jaren 90 als rechter om advocaat-generaal van de Amerikaanse overheid te worden onder president Bush senior. Vervolgens werd hij in 1994 aangesteld als degene die als speciaal aanklager het zogenoemde Whitewater-schandaal moest onderzoeken, dat draaide om vastgoedinvesteringen van onder anderen Bill Clinton die toen net president was. Het onderzoek werd almaar groter en kreeg een extra dimensie toen hij in 1998 via een defensieambtenaar opnames van telefoongesprekken met Witte Huis-stagiaire Monica Lewinsky in handen kreeg. Lewinsky vertelde daarin over haar seksuele relatie met Clinton. Uiteindelijk leidde het jarenlange onderzoek tot een 453 pagina's tellend rapport dat bekend kwam te staan als The Starr Report. Clinton werd in 1999 uiteindelijk vrijgesproken door de Senaat in de impeachmentprocedure tegen hem, waardoor hij kon aanblijven als president. Starr in 1998 bij het verlaten van het Witte Huis, kort nadat hij ruim vijf uur president Clinton had ondervraagd: In de zaak schilderden de Democraten Starr af als een Republikein die niets liever wilde dan Clinton ten val brengen. Volgens Starr veranderde zijn onafhankelijke juridische doorlichting daardoor onterecht in een politiek spelletje. Verder zei hij terugblikkend, in 2004, dat hij de Lewinsky-affaire eigenlijk nooit op zijn bord had moeten krijgen. Na zijn roemruchte rol in de Clinton-zaak keerde Starr terug naar de advocatuur. Als advocaat verdedigde hij onder meer de omstreden miljardair Jeffrey Epstein en meerdere terdoodveroordeelden. Twee jaar geleden voegde oud-president Donald Trump hem toe aan het team dat hem moest verdedigen in de toen eerste afzettingsprocedure tegen hem. Starr verscheen in zijn rol als Trump-advocaat in januari 2020 voor de Senaat, waar hij de senatoren met zijn pleidooi poogde te overtuigen Trump niet af zetten. ||https://nos.nl/artikel/2444520-clinton-aanklager-kenneth-starr-overleden-76
