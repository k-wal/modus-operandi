2022-07-05||Politie schiet gericht op trekker op oprit A32 Heerenveen, niemand gewond|| De politie heeft gericht geschoten toen trekkerbestuurders in probeerden te rijden op agenten en dienstvoertuigen, meldt de politie op Twitter. Een trekker is geraakt, niemand raakte gewond. Bij het incident op de oprit van de A32 bij Heerenveen werden ook waarschuwingsschoten gelost. Er zijn drie verdachten aangehouden. Op ongeverifieerde video's van het incident is te zien dat boerenactivisten langs een politieblokkade rijden. Volgens de politie was er sprake van een dreigende situatie. Een trekker reed weg van het incident en is daarna aangehouden op de Jousterweg. Omdat er is geschoten zal de Rijksrecherche een onafhankelijk onderzoek instellen. Meerdere persfotografen schrijven ook dat er door de politie is geschoten op de op en afrit van de A32 bij Heerenveen. De politie heeft meerdere waarschuwingsschoten gelost bij de op- en afrit van de A7 bij Heerenveen. De schoten werden gelost toen boeren door een politieblokkade heen wilden rijden om de snelweg op te gaan, schrijft de Leeuwarder Courant. Er zouden meerdere aanhoudingen zijn verricht. Een woordvoerder van de politie kan het bericht niet bevestigen en zoekt uit wat er is gebeurd. Op sociale media gaan ongeverifieerde beelden rond van het incident. Daarop is te zien dat twee agenten hun wapens lijken te richten op een rode trekker die langs de blokkade rijdt. Vervolgens zijn twee schoten te horen. Ook gaat een foto rond van een trekker met een kogelgat. Dit is een screenshot uit een van deze filmpjes: Op de A50 bij Apeldoorn zijn hooibalen in brand gestoken. De politie en brandweer zijn ter plaatse om de brand te blussen, zegt Rijkswaterstaat. Een woordvoerder spreekt van een flinke brand die mogelijk schade heeft veroorzaakt aan het wegdek. De blokkade op de A37 is inmiddels voorbij. Eerder vanavond stonden boeren met hun trekkers tussen Emmen en Hoogeveen. Het distributiecentrum van de Albert Heijn in Geldermalsen dat vandaag voor de derde keer in een week tijd door boeren werd geblokkeerd, is weer vrijgegeven, meldt Omroep Gelderland. De actievoerders die met zeven trekkers voor de in- en uitgang van het centrum stonden, hebben met de burgemeester van de gemeente afgesproken te vertrekken. Ook de actievoerders in Heerenveen hebben een distributiecentrum inmiddels weer verlaten. Zij blokkeerden vanavond korte tijd een distributiecentrum van de Spar. De politie heeft de boeren verzocht het terrein te verlaten, de groep heeft daar gehoor aan gegeven. Blokkeerboeren zijn met hun trekkers naar een distributiecentrum van de Spar in Heerenveen gegaan, meldt Omrop Fryslan. Er zijn ook nog actievoerders bij een groothandel in groente en fruit in Sint Annaparochie, en er staan boeren met hun trekkers bij het gemeentehuis van Oosterwolde. De blokkade van een logistiek bedrijf op een bedrijventerrein in Zwolle is eerder vanavond ook beëindigd, zo laat een woordvoerder van de gemeente weten. Boeren staan met hun trekkers op de A37 tussen Emmen en Hoogeveen, Rijkswaterstaat meldt dat er een file is ontstaan van zo'n 2 kilometer. Op beelden op Telegram is te zien dat tractoren op de weg stilstaan. Een groep actievoerders heeft opnieuw het distributiecentrum van Albert Heijn in Geldermalsen geblokkeerd. Volgens Omroep Gelderland staan er zeven trekkers voor de ingang van het terrein, waardoor vrachtwagens er niet in of uit kunnen. Het is de derde keer in een week tijd dat de in- en uitgang van dit distributiecentrum worden geblokkeerd. Gisteren was het centrum ook al doelwit van de blokkeeracties, vorige week woensdag stonden boeren eveneens bij het centrum met hun trekkers. De achterstanden die supermarkten door de blokkades van hun distributiecentra hebben opgelopen, zijn "niet 1, 2, 3 opgelost", aldus een woordvoerder van supermarktkoepel CBL tegen persbureau ANP. Vooral de achterstanden bij de bevoorrading van versproducten zijn niet zomaar weggewerkt. De schade die supermarkten door de boerenblokkades hebben opgelopen, lopen in de tientallen miljoenen, schat CBL. De boeren die sinds gisteren een sluis bij Gaarkeuken blokkeerden, zijn vertrokken. De burgemeester van de gemeente Westerkwartier, waar het gehucht Gaarkeuken onder valt, had de boeren opgeroepen om 18.00 te vertrekken, de actievoerders gaven hieraan gehoor, schrijft het Dagblad van het Noorden. De boeren stonden met trekkers op de sluis, waardoor de toegang van schepen door het Van Starkenborghkanaal werd geblokkeerd. Tientallen schepen zaten in het kanaal vast. De blokkeerboeren hebben ook het distributiecentrum van de Lidl in Heerenveen verlaten. Daarmee is de laatste bevestigde blokkade van een distributiecentrum opgeheven. Op dit moment blokkeren de boeren alleen nog een logistiek bedrijf in Zwolle, en bezetten ze een brug bij Gaarkeuken in Groningen. De boeren die sinds gisterochtend het enige distributiecentrum van supermarkt Boni in Nijkerk blokkeerden, zijn vertrokken. De Mobiele Eenheid die op het terrein van het distributiecentrum klaarstond om in te grijpen, hoefde niet ingezet te worden. De boeren hebben aangegeven "niet voor een veldslag te gaan", aldus een verslaggever van Omroep Gelderland die ter plaatse is. Blokkeerboeren zijn ook vertrokken bij een distributiecentrum van Plus in Haaksbergen. De actievoerders beëindigden hun blokkade na een gesprek met de gemeente en de supermarktketen, schrijft RTV Oost. De boeren hebben het terrein "keurig achtergelaten", aldus de manager van het distributiecentrum tegen persbureau ANP.||https://nos.nl/liveblog/2435351-politie-schiet-gericht-op-trekker-op-oprit-a32-heerenveen-niemand-gewond
2022-07-05||Evacuaties vanwege reeks bosbranden in Griekenland|| Griekse brandweerlieden zijn druk met een reeks bosbranden verspreid over het land. Op meerdere plekken zijn uit voorzorg mensen uit huizen geëvacueerd. De afgelopen week zijn er volgens de brandweer zo'n 300 bosbranden uitgebroken, waarvan 65 in de afgelopen 24 uur. De grootste brandhaard bevindt zich op zo'n 40 kilometer ten westen van Athene. Het vuur ontstond dinsdagmiddag in de omgeving van kustplaats Porto Germeno. Ruim 130 brandweermannen en tien blusvliegtuigen en -helikopters bestrijden sindsdien de grote bosbrand. De harde, vaak van richting wisselende wind bemoeilijkt de operatie volgens de lokale autoriteiten. Wel lijkt het vuur zich in de loop van de avond steeds langzamer te verspreiden. Een dorp in de omgeving van de bosbrand is ontruimd. Een onbewoond huis is uitgebrand, meldt publieke omroep ERT. Bekijk hier beelden van de verschillende bosbranden in Griekenland: Eerder op de dag brachten brandweerlieden een andere grote brandhaard onder controle. Dit was in de omgeving van de plaats Itea, op zo'n 100 kilometer ten westen van Athene. Ook hier moest een aantal bewoners hun woning verlaten. Zo'n 300 hectare olijvenbos ging in vlammen op. Op maandag werd een hotel bij badplaats Kranidi in de regio Peloponnesos ontruimd. Niemand raakte gewond bij deze bosbrand. De Griekse brandweer krijgt hulp van collega's uit andere Europese landen. Onder meer brandweerlieden uit Bulgarije en Roemenië zijn in Griekenland gestationeerd, als onderdeel van een Europees samenwerkingsplan. Op termijn moeten er 200 extra brandweerlieden kunnen bijspringen in het bosbrandseizoen. Griekenland wordt jaarlijks getroffen door bosbranden. In 2018 kwamen ruim honderd mensen om het leven bij een grote bosbrand. Sindsdien is de Griekse regering extra alert op dit soort calamiteiten. Vanwege de harde wind en het droge, warme weer geldt tot en met woensdag in grote delen van het land de hoogste alarmfase brandgevaar. Dat houdt onder meer een barbecueverbod in en mensen mogen geen vuur stoken.||https://nos.nl/artikel/2435469-evacuaties-vanwege-reeks-bosbranden-in-griekenland
2022-07-05||Gouverneur Donetsk: burgers ga weg • Turkije houdt Russisch schip tegen op Zwarte Zee|| De gouverneur van de Oekraïense regio Donetsk roept de 350.000 mensen die nog in het gebied zijn op te vertrekken. Hij wijst erop dat het Russische leger de aanvallen op het Oost-Oekraïense gebied heeft opgevoerd. Gouverneur Kyrylenko zegt dat iedereen weg moet om te voorkomen dat er onnodig slachtoffers vallen. Het vertrek van de mensen moet ook ruimte maken voor het Oekraïense leger om de Russen aan te vallen. "Het lot van het hele land wordt in Donetsk bepaald", zei hij. Volgens Kyrylenko is de situatie chaotisch en hebben de Russen geen doelen. Volgens hem willen ze alleen burgerdoelen en woonwijken aanvallen. Volgens de burgemeester van Slovjansk worden er veel Russische aanvallen uitgevoerd op die stad. Hij riep de mensen die er nog zijn te schuilen. Eerder riep hij op tot evacuatie. Slovjansk telde voor de oorlog ruim 100.000 inwoners. De stad Slovjansk wordt volgens burgmeester Vadim Ljach zwaar gebombardeerd. Hij adviseerde eerder vandaag om de stad te ontvluchten. Nu heeft hij op Facebook gezegd dat inwoners dekking moeten zoeken in schuilkelders. Zeker een persoon is omgekomen door de bombardementen, zeven anderen raakten gewond, zei de burgemeester. Slovjansk is sinds de invasie al eerder bestookt met Russische raketten. Nu Rusland de nabijgelegen stad Lysytsjansk heeft veroverd worden de bombardementen opgevoerd. Eigenaar van de KFC restaurants, Yum Brands Inc, zegt dat het in gesprek is om de vestigingen en franchiserechten in Rusland te verkopen. Een Russische koper is geïnteresseerd in de restaurants en de gesprekken daarover zijn in een vergevorderd stadium, aldus het moederbedrijf, waar ook de Pizza Hut en Taco Bell onder vallen. In 1995 opende de eerste KFC-vestiging in Rusland. Inmiddels zijn er zo'n 1000 restaurants die nagenoeg allemaal gerund worden door franchisenemers. Westerse bedrijven maken de laatste weken haast om Rusland te verlaten. Moskou bereidt namelijk een nieuwe wet voor waarmee in Rusland beslag gelegd kan worden op eigendommen van buitenlandse bedrijven. Als de wet is ingevoerd wordt het ook mogelijk om die bedrijven strafrechtelijke sancties op te leggen. Veel internationale bedrijven zijn vertrokken uit Rusland vanwege de invasie van Oekraïne. Een voorbeeld daarvan is McDonald's, dat alle restaurants in Rusland verkocht. Vorige maand gingen de vestigingen weer open onder de naam van de nieuwe uitbater, Vkusno & tochka:  Rusland claimt dat het leger de afgelopen tien dagen 170 buitenlandse huurlingen heef gedood. Dat meldt Sky News op basis van uitspraken die de Russische minister van Defensie Sergej Sjojgoe deed.  Volgens Sjojgoe gaat de 'speciale militaire operatie', zoals Rusland de invasie noemt, door tot alle doelen zijn behaald. Rusland beschuldigt Oekraïne van genocide op de Russischtalige bevolking en zegt dat het land gedenazificeerd moet worden. Poetin wil daarom de hele Donbas, de oostelijke regio's van Oekraïne, 'bevrijden'. De persbureaus AP en Reuters mochten met de Russische troepen een kijkje gaan nemen in de net veroverde Oekraïense stad Lysytsjansk in de regio Loegansk. Daarbij mocht alleen met toestemming van de Russen gefilmd worden. Het leger van Oekraïne kan recent door Russen ingenomen grondgebieden terugveroveren. Dat heeft de Britse premier Johnson in een telefoongesprek met president Zelensky gezegd, zegt een woordvoerder van Johnson. De Britse premier sprak ook met Zelensky over wapenleveringen. Ze spraken over artilleriegeschut en munitie die de komende dagen en weken worden geleverd aan Oekraïne. De Turkse autoriteiten hebben een Russisch schip tegengehouden in de haven van Karasu in de Zwarte Zee, meldt The Guardian. De Turkse douane onderzoekt het schip na een melding van Kiev dat het illegaal 7000 ton uit de Oekraïense havenstad Berdjansk vervoert. Die stad is in Russische handen. De Russische minister Lavrov van Buitenlandse Zaken bevestigt dat het om een schip gaat dat onder Russische vlag vaart. "Maar ik denk dat het van Kazachstan is en dat het een lading vervoert op basis van een contract tussen Estland en Turkije." Kiev beschuldigt Moskou van het stelen van graan uit Oekraïne om op de internationale markt te verkopen. Rusland is van plan om rond augustus referenda te houden in de Donbas over aansluiting bij Rusland. Dat meldt de Russische krant Kommersant. Een bron zegt tegen de krant dat er technische voorbereidingen worden getroffen voor "mogelijke referenda" in Doneskk en Loegansk, die naar verwachting tegelijk worden gehouden. Vorige maand maakte het bestuur van de door Rusland ingenomen regio Cherson al bekend een referendum over aansluiting bij Rusland voor te bereiden. De situatie in Oekraïne op dit moment. De gouverneur van Loegansk verwacht dat Russische troepen na de verovering van Lysytsjansk zullen proberen de steden Slovjansk en Bachmoet in te nemen. De Russische minister van Defensie Sjojgoe heeft gezegd dat er geen Russische dienstplichtige militairen worden ingezet om te vechten in Oekraïne. Dat meldt het Russische staatspersbureau Tass. Eerder gaf het Russische ministerie van Defensie toe dat er in maart wel degelijk een aantal dienstplichtigen in actie waren gekomen in Oekraïne - ondanks de belofte van president Poetin dat dienstplichtigen niet naar het conflictgebied zouden worden gestuurd. Jaarlijks moeten zo'n 400.000 jonge mannen in dienst in het Russische leger. De dienstplicht duurt een jaar. Vertegenwoordigers van de dertig NAVO-landen hebben de protocollen voor de toetreding van Zweden en Finland tot het bondgenootschap ondertekend. Daarmee wordt secretaris-generaal Stoltenberg gemachtigd om de noordelijke staten officieel uit te nodigen voor het lidmaatschap. Voordat het protocol van kracht wordt, moet het wel nog goedgekeurd worden door de parlementen van de lidstaten. Naar schatting kan het daardoor zes tot acht maanden gaan duren voordat Zweden en Finland daadwerkelijk toetreden tot de NAVO. De toetredingsprotocollen hadden enkele weken geleden al getekend moeten worden. Door bezwaren van Turkije liep dat vertraging op. Turkije hield Finland en Zweden verantwoordelijk voor het steunen van "terreurorganisaties" als de Koerdische PKK en YPG en de Gülen-beweging. Stoltenberg sprak bij de ondertekeningsceremonie vandaag van een "historisch moment" voor Zweden, Finland en de NAVO. "Met 32 landen aan tafel zullen we nog sterker zijn." Volgens correspondent Mitra Nazar in Turkije is de toetreding van de twee landen nog geen gelopen race, want Turkije kan die nog steeds tegenhouden door niet te ratificeren. "Turkije heeft nog een zware troefkaart in handen, dus eigenlijk is opnieuw sprake van een patstelling. Turkije kan nog altijd blokkeren en Erdogan heeft daar ook nog steeds belang bij voor binnenlands publiek."  Rusland wil treinen laten rijden tussen de Russische regio Rostov en de Oekraïense regio's Donetsk en Loegansk, meldt het regiobestuur van Rostov. Rusland heeft de regio Loegansk vrijwel helemaal veroverd en wil ook de hele regio Donetsk onder controle krijgen.  Twee Russische grensregio's, Bryansk en Koersk, hebben Oekraïne beschuldigd van beschietingen. Alexander Bogomas, de gouverneur van Brjansk, schrijft op Telegram dat het dorp Sernovo is beschoten met artillerie. Er zijn volgens hem geen gewonden gevallen. Er is nog geen informatie over mogelijke slachtoffers in Koersk. Rusland heeft herhaaldelijk geklaagd over beschietingen op Russisch grondgebied. De laatste tijd zijn er bijna dagelijks meldingen. In de grensregio Belgorod was de zwaarste aanval tot dusver. Daar vielen volgens de autoriteiten zondag vier doden. Japan wordt afgesneden van olie en gas uit Rusland, heeft de Russische oud-president Medvedev gezegd. Het is een reactie op een Japans voorstel om wereldwijd een prijslimiet af te spreken voor Russische olie. Volgens Medvedev leidt het Japanse voorstel juist tot hogere olieprijzen wereldwijd. Japan steunt Oekraïne in de oorlog met Rusland vooral met geld, maar ook met militair materieel: van helmen, kogelwerende vesten en gasmaskers tot drones.||https://nos.nl/liveblog/2435360-gouverneur-donetsk-burgers-ga-weg-turkije-houdt-russisch-schip-tegen-op-zwarte-zee
2022-07-05||'No farmers, no food'? En andere vragen over de boerenblokkades || De boerenprotesten van de afgelopen dagen maken veel los en roepen allerlei vragen op. We beantwoorden vier vragen die lezers ons het vaakst stelden: Boeren protesteren al een tijd tegen de stikstofplannen van het kabinet, die inhouden dat niet alle boeren kunnen doorgaan met hun bedrijf. De afgelopen dagen wilden ze laten zien dat zonder hen de supermarktschappen leeg zijn. En dat als hun bedrijven moeten verdwijnen, dat effect heeft op iedereen. "No farmers, no food", zeggen actievoerders en die leus staat te lezen op spandoeken en trekkers. "Dat is natuurlijk een heel krachtig argument, het raakt aan onze diepste angsten: dat als de regering deze plannen doorzet, we mogelijk zonder voedsel zouden komen te zitten", zegt Jeroen Candel, universitair hoofddocent voedsel en landbouwbeleid (Universiteit Wageningen) in de podcast Lang verhaal kort van NOS op 3. Nee, zeggen deskundigen. Als de stikstofplannen doorgaan en er minder vee komt (nu zijn er zo'n 3,8 miljoen koeien en 11,4 miljoen varkens in ons land), zullen consumenten daar weinig van merken. Het leeuwendeel van die miljoenen dieren wordt namelijk geëxporteerd. Van het vlees wordt nu zo'n 40 procent binnen Nederland verkocht, 60 procent is voor de export. Een krimp van de veestapel van zo'n 30 procent, zoals het kabinet beoogt, zal "niet veel effect" hebben op onze voedselvoorziening, zegt Roel Jongeneel, universitair docent agrarische economie (Wageningen Universiteit). "Ik verwacht wel dat de export iets zal teruggaan, en dat de prijzen iets zullen stijgen." Ook Laurens Sloot, bijzonder hoogleraar ondernemerschap in de detailhandel (Rijksuniversiteit Groningen) verwacht geen lege schappen als de veestapel kleiner wordt en er minder veehouders zouden zijn. "Als je in heel Europa stopt met boeren, ja dan wel. Maar een beetje vlees en melk afbouwen in Nederland leidt niet tot lege schappen." De voedselvoorziening wordt vooral bedreigd door klimaatverandering en het verlies aan biodiversiteit, zegt Jeroen Candel. "Dus het is juist heel erg nodig dat we nu versneld de voedselproductie gaan verduurzamen." Vandaag zijn er overigens wel lege supermarktschappen, vooral die voor versproducten. Door de blokkades kon voedsel niet uit de distributiecentra gereden worden. Boeren zijn fel tegen de kabinetsplannen en vrezen voor hun voortbestaan. Ze stellen zelf andere, minder ingrijpende veranderingen voor. De Land- en Tuinbouworganisatie (LTO), die zo'n 35.000 leden heeft, presenteerde vorig jaar een plan met Bouwend Nederland, VNO-NCW, MKB Nederland, Natuurmonumenten en Natuur en Milieu. Daarmee zou een "duurzaam evenwicht" moeten worden bereikt tussen ecologie en economie. Het probleem moet lokaal worden opgelost, met boeren die participeren in plaats van "maatregelen van bovenaf opgelegd te krijgen", staat erin. LTO vroeg daarbij financiële ondersteuning voor "innovatie, natuur-inclusieve landbouw, agrarisch natuurbeheer, bijvoorbeeld vrijwillige verplaatsing naar toekomstbestendige locaties of vrijwillig stoppen." Dat plan was nog niet doorgerekend en juridisch getoetst. In reactie op het aanwijzen van Johan Remkes als bemiddelaar zei LTO dat ze het met hem over de "échte pijnpunten" moeten kunnen hebben. "Dus over de doelen, het tijdspad en de manier waarop reducties kunnen worden gehaald." Andere boeren willen dat de stikstofplannen helemaal van tafel gaan: Het zijn leden van het radicale Farmers Defence Force (FDF), boerenactiegroep Agractie maar ook allerlei andere boeren. Hoeveel agrariërs demonstreren en blokkeren, is niet bekend. De politie houdt dit niet bij. "Wij focussen op de openbare orde en strafbare feiten", zegt een woordvoerder. Bij de agrariërs hebben zich in ieder geval 'beroepsdemonstranten' aangesloten, meldde Nieuwsuur vorige week. Volgens nationaal commandant van de politie Willem Woelders zijn het onder anderen mensen die tijdens de pandemie tegen de coronamaatregelen protesteerden en activisten uit extreemrechtse hoek. Actievoerders communiceren met elkaar in allerlei appgroepen. Wie de blokkades organiseert, is niet openbaar, maar boerenactiegroepen kondigden ze vooraf aan. Zo sprak de voorman van FDF zondag over een aanstaand 'megaprotest'. "De opkomst wordt heel groot, maar de Farmers Defence Force organiseert uiteraard helemaal niets", zei Mark van den Oever. Bekijk hieronder een explainer die we eerder maakten over de stikstofcrisis en maatregelen hiertegen:||https://nos.nl/collectie/13901/artikel/2435465-no-farmers-no-food-en-andere-vragen-over-de-boerenblokkades
2022-07-05||Energietoeslag voor minima mogelijk nog dit jaar van 800 naar 1300 euro|| Het kabinet gaat op korte termijn met de gemeenten in gesprek om nog dit jaar iets extra's te doen voor de koopkracht van mensen met een laag inkomen. Premier Rutte zei in de Tweede Kamer dat ze boven op de 800 euro die ze al kunnen krijgen vanwege de hoge energiekosten, er nog eens eenmalig 500 euro bij kunnen krijgen. De VNG, de Vereniging Nederlandse Gemeenten, liet vandaag weten mogelijkheden te zien om nog dit jaar meer koopkrachtsteun uit te betalen. Ze zijn al belast met het uitbetalen van de 800 euro. Als het kabinet geld beschikbaar stelt, denken de gemeenten dat zij ook die extra 500 euro dit jaar nog uit kunnen keren aan dezelfde groep. Het kabinet wilde eigenlijk pas in augustus bekijken wat er mogelijk is, maar zal nu haast maken met de gesprekken met de VNG. Het gaat om een beperkte groep van ongeveer 1 miljoen mensen die de 500 euro extra zouden kunnen krijgen. Ze hebben een inkomen van maximaal 120 procent van het sociaal minimum. De Tweede Kamer wilde voor meer mensen koopkrachtsteun, bijvoorbeeld voor iedereen die ook zorgtoeslag krijgt. Dat zijn zo'n 4,5 miljoen mensen. Maar volgens het kabinet is dat niet uitvoerbaar. "We vragen daarmee onverantwoord veel van onze publieke dienstverleners", zei Rutte in het debat. Uitvoeringsinstanties als de Belastingdienst en de gemeenten kunnen allerlei nieuwe regelingen dit jaar niet meer aan, betoogde Rutte. Voor 2023 is er meer mogelijk, daar wil het kabinet met Prinsjesdag op terugkomen. Volgens PVV-leider Geert Wilders steekt het kabinet daarmee "een dikke middelvinger" op naar de mensen die hun rekeningen niet meer kunnen betalen. Volgens Jesse Klaver van GroenLinks verschuilt Rutte zich achter de uitvoeringsproblemen en is er een gebrek aan politieke wil om iets te doen. SP-leider Lilian Marijnissen wees erop dat er wel snel van alles geregeld werd toen grote bedrijven gered moesten worden. "En nu kan er niets." Samen met Wilders diende ze een motie van wantrouwen tegen het kabinet, maar die krijgt geen meerderheid. De oppositiepartijen blijven erbij dat het kabinet te weinig doet om de inflatie te compenseren. De coalitiepartijen zijn een stuk enthousiaster. D66-Kamerlid Steven van Weyenberg noemde het aanbod van de VNG "niet ideaal, maar wel een stap". "Iets is beter dan niets", vond ChristenUnie-voorman Gert-Jan Segers. Premier Rutte waarschuwde nog wel dat het misschien niet lukt om iedereen uit de doelgroep voor 31 december de gift van 500 euro uit te betalen.||https://nos.nl/artikel/2435457-energietoeslag-voor-minima-mogelijk-nog-dit-jaar-van-800-naar-1300-euro
2022-07-05||Verdachte aanslag Chicago kocht vuurwapen legaal en droeg vrouwenkleding|| De man die wordt verdacht van de aanslag gisteren in een voorstad van Chicago heeft volgens de politie zijn vuurwapen op legale wijze gekocht. Ook zou hij vrouwenkleding hebben gedragen zodat hij na de schietpartij minder opviel tussen vluchtende omstanders. Het motief van de gearresteerde verdachte is nog altijd onduidelijk. Wel stelt de politie dat de 21-jarige Robert E. Crimo III de aanslag wekenlang heeft voorbereid. Hij zou vanaf een dak willekeurig het vuur hebben geopend op een Onafhankelijkheidsdagparade in voorstad Highland Park. Bij de aanslag werden zeven mensen doodgeschoten, zo'n dertig mensen raakten gewond. De slachtoffers zijn tussen de 8 en 85 jaar oud. De politie heeft bekendgemaakt dat de schutter ruim 70 kogels heeft afgevuurd. Na de aanslag werd het vuurwapen achtergelaten op het dak; de schutter was ervandoor gegaan. De autoriteiten stellen dat verdachte Crimo zich op de vlucht voordeed als een omstander van het bloedbad. Mede doordat hij vrouwenkleding aanhad, is hij volgens de politie door agenten niet herkend als mogelijke schutter. The Chicago Tribune schrijft dat de verdachte vervolgens naar het huis van zijn moeder is gegaan. Crimo zou haar auto hebben geleend. Hij werd na een urenlange klopjacht door agenten aangehouden. In het voertuig werd nog een geweer gevonden. Ook dit vuurwapen bleek legaal te zijn aangeschaft. Op sociale media zou Crimo diverse gewelddadige video's hebben geplaatst. Hij was daar actief onder de alias Awake The Rapper. In de filmpjes zijn onder meer tekeningen van schietpartijen te zien. De Verenigde Staten worden regelmatig getroffen door aanslagen als die in Highland Park. Vorig jaar waren er volgens de FBI 61 schietpartijen waarbij een persoon op een openbare plek zo veel mogelijk mensen probeerde dood te schieten. Dit was het hoogste aantal in twintig jaar. Een recent voorbeeld is het bloedbad op een basisschool in Texas. Eind mei schoot een man in het stadje Uvalde 19 leerlingen en twee leraren dood. In de nasleep van deze aanslag werd de wapenwet iets aangescherpt.||https://nos.nl/artikel/2435455-verdachte-aanslag-chicago-kocht-vuurwapen-legaal-en-droeg-vrouwenkleding
2022-07-05||Britse ministers stappen op: crisis regering Johnson lijkt compleet|| Twee Britse ministers zijn opgestapt uit onvrede met premier Johnson. Minister van Volksgezondheid Sajid Javid en minister van Financiën Rishi Sunak maakten vlak na elkaar bekend geen vertrouwen meer te hebben in de premier na een reeks schandalen. Daarmee lijkt de crisis in de regering van Johnson compleet, alhoewel er vrijwel direct nieuwe ministers zijn benoemd. Stafchef Steve Barclay neemt het stokje over van Javid en onderwijsminister Nadhim Zahawi wordt de nieuwe minister van Financiën.  "Het publiek verwacht terecht dat de overheid correct, competent en serieus wordt bestuurd. Ik geloof dat deze normen het waard zijn om voor te vechten en daarom neem ik ontslag", zei Sunak op Twitter. "Ik ben trouw geweest. In situaties waarin ik het niet met jou eens was op persoonlijk gebied, steunde ik jou bij het publiek", schrijft Sunak in zijn ontslagbrief aan Johnson. In de voorbereiding op een gezamenlijke toespraak over de economie kwam Sunak erachter dat de ideeën van hem en Johnson "fundamenteel anders" zijn. "We kunnen zo niet verdergaan." Javid zegt dat hij er niet meer op vertrouwt dat Johnson het land kan leiden na alles wat er is gebeurd. Hij doelt daarmee vooral op het meest recente misbruikschandaal waarbij de premier betrokken is geraakt. Voormalig 'deputy chief whip' Chris Pincher, die in het Britse parlement ervoor moest zorgen dat zijn partijleden op het juiste voorstel stemden, is beschuldigd van seksueel wangedrag. Hij zou in het verleden twee mannen hebben betast in een privéclub. In februari werd hij door Johnson benoemd in de regering. Afgelopen donderdag stapte hij op. Johnson is gevraagd of hij van het wangedrag wist toen hij Pincher aanstelde. De uitleg van de regering veranderde meerdere keren, maar gisteren kwam naar buiten dat Johnson van het wangedrag op de hoogte was. Een woordvoerder voegde eraan toe dat de beschuldigingen niet tot een formele klacht hebben geleid. Vandaag bood Johnson zijn excuses aan vanwege de benoeming van Pincher. "Achteraf gezien was het verkeerd", zei hij in een verklaring. Aftredend minister Javid zegt dat veel beleidsbepalers en ook de inwoners hun vertrouwen in de premier hebben verloren door alles wat er gebeurd is. "Het spijt me te moeten zeggen dat het voor mij duidelijk is dat deze situatie niet zal veranderen onder jouw leiding - en daarom heb je ook mijn vertrouwen verloren", schrijft hij in een brief aan Johnson. Johnson vind het jammer dat Javid en Sunak opstappen, schrijft hij in een brief aan de twee afgetreden ministers. Het werken met Sunak gaat hij missen. Volgens Johnson heeft hij "uitstekende diensten verleend tijdens de meest uitdagende periode voor onze economie in de geschiedenis van de vredestijd", schrijft de BBC, die de brief heeft ingezien. In de brief aan Javid prijst de premier het werk van de minister. "Je zult enorm gemist worden en ik kijk uit naar je bijdrage vanaf de achterbank." Twee beleidsmakers van de Britse Conservatieve Partij zijn ook gestopt uit protest tegen het leiderschap van Johnson. Ze plaatsten hun ontslagbrieven op sociale media. De leider van de oppositiepartij Labour vindt dat het tijd is voor een nieuwe regering. Keir Starmer zei dat hij een nationale verkiezing zou steunen. "Deze regering is aan het instorten." Ook advocaat-generaal Alex Chalk stapt op als juridisch toezichthouder van het het Britse kabinet. In een op Twitter gepubliceerde brief schrijft hij dit te doen uit protest tegen het leiderschap van Johnson. "De premier heeft een advocaat-generaal nodig die de cultuur en koers kan verdedigen waarop hij toezicht houdt", schrijft Chalk onder meer. "Het spijt me dat ik dat niet langer kan."||https://nos.nl/artikel/2435451-britse-ministers-stappen-op-crisis-regering-johnson-lijkt-compleet
2022-07-05||Opnieuw trekkers bij distributiecentrum Geldermalsen, andere blokkades voorbij|| Bij een distributiecentrum van de Albert Heijn in Geldermalsen staan voor de derde keer in een week tijd trekkers voor de in- en uitgang. Gisteren was het centrum ook al doelwit van boerenprotestacties, net als vorige week woensdag.  Het is de enige blokkade die op dit moment bevestigd is. Om 13.00 uur vanmiddag blokkeerden boeren nog zeker zeven distributiecentra van supermarkten, in Almere, Heerenveen, Raalte, Nijkerk, Haaksbergen, Drachten en Gieten, maar die hebben de boeren in de loop van de middag verlaten. Het vertrek van de actievoerders verliep voor zover bekend overal rustig. De boeren protesteerden ook op een sluis bij het Groningse gehucht Gaarkeuken, waardoor de toegang van schepen door het Van Starkenborghkanaal werd geblokkeerd. Tientallen schepen zaten in het kanaal vast. Deze blokkade is inmiddels ook opgeheven; de boeren zijn met hun trekkers weggereden, aldus Dagblad van het Noorden. Een logistiek bedrijf op een bedrijventerrein in Zwolle was ook doelwit van de actievoerders, maar ook die blokkade is eerder vanavond beëindigd, laat een woordvoerder van de gemeente weten.  De boeren die sinds gisterochtend het enige distributiecentrum van supermarkt Boni in Nijkerk blokkeerden, zijn eind deze middag vertrokken voordat de Mobiele Eenheid ingreep. Die stond op het terrein van het centrum klaar, maar de boeren gaven aan "niet voor een veldslag" te willen gaan, aldus een verslaggever van Omroep Gelderland die ter plaatse was. Ook het vertrek bij andere distributiecentra verliep rustig. Actievoerders bij een centrum van Plus in Haaksbergen beëindigden hun blokkade na een gesprek met de gemeente en de supermarktketen. De boeren hebben het terrein "keurig achtergelaten", aldus de manager van het distributiecentrum tegen persbureau ANP. De blokkade van een distributiecentrum van Jumbo in Raalte werd na 32 uur opgeheven, nadat de burgemeester met de boeren had gesproken. Met een shovel zijn hooibalen voor de ingang van het distributiecentrum weggeveegd. Supermarktkoepel CBL schat de schade als gevolg van de boerenblokkades op tientallen miljoenen euro's. De blokkades hebben vooral tot leveringsproblemen geleid bij versproducten, die liggen niet meer overal in de schappen. Veel van deze producten in de distributiecentra moeten noodgedwongen worden weggegooid. Ziekenhuizen hebben geen last gehad van de blokkades, aldus de Nederlandse Vereniging van Ziekenhuizen en ActiZ, de branchevereniging van Nederlandse zorgorganisaties, "We hebben daar eind vorige week met onze leveranciers op geanticipeerd en toen meer laten bezorgen", aldus een woordvoerder van het Catharina Ziekenhuis.||https://nos.nl/artikel/2435437-opnieuw-trekkers-bij-distributiecentrum-geldermalsen-andere-blokkades-voorbij
2022-07-05||Nog vijf vermisten na afbreken van gletsjer in Italië|| In Italië worden na het afbreken van een gletsjer in het gebergte de Dolomieten nog vijf mensen vermist. Gisteren was er nog sprake van dertien vermisten, maar zeven mensen bleken geen slachtoffer te zijn geworden van het afbreken van de ijsmassa. Een iemand werd wel getroffen, maar die bleek gewond in een ziekenhuis te liggen. Zondag brak een deel van de gletsjer op de berg Marmolada af. Met ruim 3300 meter is het de hoogste top in dat deel van de Alpen. De ijsmassa die naar beneden kwam, veroorzaakte een lawine die zeker zeven mensen het leven kostte. Direct kwam er een grote reddings- en bergingsoperatie op gang, maar die wordt bemoeilijkt doordat de ijsvlakte erg instabiel is. Hulpverleners gebruiken daarom drones en helikopters om mensen op te sporen en in veiligheid te brengen. Met speciale apparatuur wordt geprobeerd om signalen van mobiele telefoons onder het ijs op te pikken, maar de massa is zo groot dat de autoriteiten er rekening mee houden dat niet iedereen wordt teruggevonden. De Marmolada blijft voorlopig dicht voor toeristen om de reddingsteams de ruimte te geven. Bekijk hier hoe de ijsmassa zondag afbrak:  Wetenschappers zeggen dat de opwarming van de aarde het lastiger maakt om te voorspellen hoe stabiel gletsjers zijn. Een groot deel van Italië heeft te maken met zeer hoge temperaturen. In Bolzano, niet ver van de Marmolada, was het de afgelopen dagen boven de dertig graden.||https://nos.nl/artikel/2435433-nog-vijf-vermisten-na-afbreken-van-gletsjer-in-italie
2022-07-05||Zeven aanhoudingen in groot internationaal onderzoek naar mensensmokkel || In een internationaal onderzoek naar mensensmokkel hebben de Koninklijke Marechaussee en de politie in Nederland zeven mensen opgepakt. In Helmond, Dongen en Tilburg werden doorzoekingen gedaan en arrestaties verricht. Doelwit van de actie is vermoedelijk een groot netwerk van smokkelaars die migranten over het Kanaal naar Engeland verschepen. Bij de doorzoekingen in bedrijfspanden werden "grote hoeveelheden" nautisch materiaal, zoals zwemvesten en boten, gevonden. "Die waren vermoedelijk bedoeld om migranten mee Het Kanaal op te sturen tegen betaling van duizenden euro's", zegt de marechaussee. Mogelijk zijn duizenden migranten via het netwerk gesmokkeld. Het Duitse blad Der Spiegel meldt dat in hetzelfde onderzoek in Duitsland twintig arrestaties zijn verricht en panden zijn doorzocht. In de regio Osnabrück werden negen opblaasboten, vijf motoren en honderd reddingsvesten aangetroffen. Ook in Engeland, Frankrijk en België werden volgens het blad doorzoekingen gedaan. In totaal zouden 900 agenten bij de operatie betrokken zijn geweest. Morgenochtend geeft de Europese justitieorganisatie Eurojust een persconferentie. Veel migranten wagen vanuit Frankrijk de oversteek naar Engeland. De Britse regering wil dit ontmoedigen en kondigde afgelopen april aan dat migranten in afwachting van hun asielaanvraag naar Rwanda kunnen worden gebracht. Het migratieplan stuitte op veel weerstand bij mensenrechtenorganisaties.||https://nos.nl/artikel/2435428-zeven-aanhoudingen-in-groot-internationaal-onderzoek-naar-mensensmokkel
2022-07-05||RIVM: piek van zomergolf aan coronabesmettingen lijkt in zicht|| Het aantal vastgestelde coronabesmettingen stijgt nog steeds, maar het tempo is opnieuw gedaald. Het RIVM stelt op basis van de weekcijfers dat de piek van de zomergolf in zicht lijkt. Afgelopen week zijn er bij de GGD 39.283 positieve tests gemeld. Dat is 15 procent meer dan vorige week. Een week geleden was de toename 29 procent en de keer daarvoor 70 procent. Het aantal vastgestelde infecties stijgt nog steeds in alle leeftijdsgroepen, maar vlakt in de meeste leeftijdsgroepen duidelijk af. Ook op de zogenoemde infectieradar van het instituut stabiliseert het aantal meldingen. Op deze site kunnen mensen doorgeven of ze coronaklachten hebben. "Het aandeel deelnemers met een positieve (zelf)testuitslag daalde zelfs licht", schrijft het RIVM over de gegevens van afgelopen week. In het rioolwater werden meer virusdeeltjes vastgesteld. Dat kan volgens het RIVM komen doordat mensen die besmet zijn geweest nog lange tijd virusdeeltjes uitscheiden. In stedelijke regio's die qua besmettingen voorliepen op de rest van het land, zoals Amsterdam en Rotterdam, werd een voorzichtige stabilisatie waargenomen van de viruswaarden in het rioolwater. Waar de verschillende meetinstrumenten erop wijzen dat het aantal besmettingen minder snel toeneemt, blijft de druk op de ziekenhuizen nagenoeg in hetzelfde tempo oplopen. Dat ligt ook de voor de hand, omdat de opnamecijfers van coronapatiënten zo'n twee weken achterlopen op de infectiestatistieken. Momenteel liggen er 867 mensen met covid-19 in het ziekenhuis. Dat is zo'n 19 procent meer dan vorige week, toen het er 727 waren. De toename van het aantal opgenomen coronapatiënten was de week ervoor nagenoeg hetzelfde met 20 procent. Op de intensive care worden momenteel 45 coronapatiënten behandeld. Het RIVM kreeg afgelopen week dertig meldingen van sterfgevallen door corona, twee keer zo veel als vorige week. In vergelijking met dezelfde periode vorig jaar ligt het aantal vastgestelde besmettingen nu fors hoger. Zo werden op 22 juni 2021 als weekcijfer 5800 besmettingen gemeld. Toen was er bovendien een scherp dalende trend.  Hoewel het aantal geregistreerde positieve tests vorig jaar dus veel lager was, was de druk op de ziekenhuizen juist vele malen hoger. Zo lagen er bijvoorbeeld 185 mensen op de IC. Dat komt doordat toen nog niet een derde van de bevolking volledig was gevaccineerd. ||https://nos.nl/artikel/2435425-rivm-piek-van-zomergolf-aan-coronabesmettingen-lijkt-in-zicht
2022-07-05||Elisabeth (108) maakte motortocht op Walcheren, maar gaat toch liever breien|| Of het nou echt een succes was, is niet helemaal duidelijk. Maar dat het een hele belevenis was, staat buiten kijf. Tien bewoners van een verzorgingshuis in Oost-Souburg (Zeeland) mochten vandaag een ritje maken in de zijspan van een motor. Zo ook de 108-jarige Elisabeth Bastiaans, die het maar een gedoe vond al met al: "Hobbelen, stoten, wat een tocht", zegt ze met een grijns op haar gezicht. "Sorry zuster, dat ik u zo teleur moet stellen. Maar ik had er toch meer van verwacht", vertelt ze bij Omroep Zeeland. Ze vervolgt: "Dat een ander hier van kan genieten, prima, maar voor mij is dit helemaal niks. Nee, ik ga niet meer mee! Ik ga liever breien achter de tv!" Anderen genoten des te meer, vertelt de activiteitenbegeleider van zorgcentrum de Zoute Viever, vooral omdat veel van hen ook langs hun oude huis reden. Amelia Brouwer: "De mensen kunnen op deze manier herinneringen ophalen, sommigen hebben vroeger zelf motor gereden. Dan is dit superleuk. De meesten kwamen stralend terug!" Waarom mevrouw Bastiaans dan niet lachend terug is gekomen van haar tocht? "Ik ben de Mercedes van mijn schoonzoon gewend. Dat hobbelt helemaal niet zo veel. Dan maak ik liever een ritje met mijn schoonzoon, haha!"||https://nos.nl/artikel/2435422-elisabeth-108-maakte-motortocht-op-walcheren-maar-gaat-toch-liever-breien
2022-07-05||Ook huurtoeslag voor vrije sector, maar zo'n 300.000 huurders gaan erop achteruit|| Het kabinet wil een grote verandering in het huurtoeslagensysteem doorvoeren: de toeslag wordt niet meer afhankelijk van de hoogte van de huur, maar alleen van het inkomen. Dit staat in een wetsvoorstel van minister De Jonge voor Volkshuisvesting en Ruimtelijke Ordening. Door dit voorstel kunnen mensen met een laag inkomen en een hoge huur in de vrije sector ook huurtoeslag krijgen. Dat gaat naar verwachting om zo'n 136.000 huishoudens. Verder gaan in de plannen zo'n miljoen huishoudens die nu huurtoeslag ontvangen erop vooruit. Tegelijkertijd is er ook een groep van ruim 290.000 huishoudens die er in de plannen juist op achteruitgaat: zij zullen tot 98 euro per maand minder huurtoeslag gaan ontvangen. Op dit moment krijg je huurtoeslag als je boven de 23 jaar bent en een huur hebt van 763,47 euro of lager. Voor jongere mensen geldt een maximaal huurbedrag van ruim 440 euro. Dit vervalt in het nieuwe wetsvoorstel en daar komen categorieën met vaste bedragen voor in de plaats. Ook wordt er niet meer gekeken naar servicekosten. Het vaste huurbedrag is een fictieve huur waarmee de Belastingdienst voortaan wil rekenen bij het toekennen van de huurtoeslag. Er wordt dus niet meer gekeken naar de huur die iemand betaalt. Heb je bijvoorbeeld een huur van 650 euro, ben je volwassen en heb je een laag inkomen? Dan rekent de Belastingdienst voortaan met een huurbedrag van 520 euro. En dat kan gevolgen hebben voor de toeslag, omdat mensen met een hogere huur dan het vaste bedrag minder toeslag zullen ontvangen. De overheid wil dit compenseren door de huren voor de laagste inkomens (tot 120 procent van het sociaal minimum) vanaf 2024 te verlagen. Dit geldt weer niet voor particuliere huurders. Aedes, VNG en de Woonbond hebben kritiek op de nieuwe plannen. Zij vinden de effecten van de omvorming van de huurtoeslag op de langere termijn nog onduidelijk. De organisaties vrezen dat de groep die minder huurtoeslag krijgt veel groter is dan de ruim 290.000 mensen die het kabinet noemt, omdat nieuwe huurders en mensen die verhuizen er niet in zijn meegenomen. De nieuwe wet moet in 2024 ingaan, met een overgangsperiode van vijf jaar. Zo kunnen huurders wennen aan de nieuwe toeslagbedragen. De Eerste en Tweede Kamer moeten nog met dit voorstel akkoord gaan.||https://nos.nl/artikel/2435417-ook-huurtoeslag-voor-vrije-sector-maar-zo-n-300-000-huurders-gaan-erop-achteruit
2022-07-05||Vluchten Schiphol steeds vaker niet op tijd, passagiers moeten meer dan 3 uur wachten|| Ondanks het schrappen van een groot aantal vluchten lukt het steeds minder goed om vliegtuigen op tijd te laten vertrekken en landen op Schiphol. Minister Harbers van Infrastructuur en Waterstaat schrijft aan de Tweede Kamer dat de zogeheten 'on-time performance' de afgelopen weken verder achteruit is gegaan. Het aantal vluchten dat op tijd kon landen lag eind juni tussen 47 en 71 procent, afhankelijk van het tijdstip en de dag. Bij de uitgaande vluchten was tussen 23 en 48 procent op tijd. Maandag 20 juni was de dag met de langste wachttijden voor passagiers. In de middag bedroeg de wachttijd voor sommige vluchten meer dan 3 uur, schrijft de minister. De rest van de week moesten reizigers tot 1 uur en 40 minuten wachten voordat hun vlucht vertrok. Vanwege de chaos op Schiphol wil de Tweede Kamer wekelijks op de hoogte gehouden worden van de situatie. De luchthaven heeft al aangekondigd dat er in juli per dag 13.500 passagiers minder welkom zijn, vanwege het tekort aan beveiligers en bagageafhandelaars. Harbers kondigt aan dat er ook voor de eerste week van augustus beperkingen zullen gelden. Schiphol probeert op verschillende manieren aan extra personeel te komen. Zo is er een verzoek neergelegd bij de Nationaal Coördinator Terrorismebestrijding en Veiligheid (NCTV) om het leger in te zetten. Maar volgens de NCTV kan dat alleen als er sprake is van een openbaar belang en dat is in dit geval niet zo. Het ministerie van Defensie heeft bovendien laten weten dat er vanwege de oorlog in Oekraïne geen militairen beschikbaar zijn voor deze taak. Ook de Koninklijke Marechaussee heeft geen personeel beschikbaar, schrijft de minister. De marechaussee is permanent volledig ingezet en heeft geen extra capaciteit beschikbaar. Wel hebben inmiddels enkele tientallen zzp'ers hun security-opleiding afgerond. Zij kunnen naar verwachting deze week worden ingezet, laat Harbers weten.||https://nos.nl/artikel/2435416-vluchten-schiphol-steeds-vaker-niet-op-tijd-passagiers-moeten-meer-dan-3-uur-wachten
2022-07-05||Ook pensioenfonds PMT verhoogt pensioenen|| In navolging van de andere grote pensioenfondsen verhoogt ook pensioenfonds voor metaal en techniek PMT de pensioenen. Deelnemers krijgen er pe 1 oktober 1,29 procent bij, meldt het op twee na grootste fonds van Nederland. Mogelijk komt daar per 1 januari 2023 een hoger percentage bij. Door de flink opgelopen rente kunnen pensioenfondsen hun deelnemers voor het eerst in veertien jaar (deels) compenseren voor de inflatie. Een versoepeling van de regels maakt het mogelijk dit tussentijds, dus nu al, te doen. Normaal gesproken besluit PMT in november of per 1 januari de pensioenen kunnen worden verhoogd. "We hopen dat we na deze eerste verhoging in jaren ook op het reguliere moment van 1 januari de pensioenen kunnen verhogen", zegt Jos Brocken, werknemersvoorzitter van PMT. "Want de hoge inflatie slaat grote gaten in het huishoudboekje van onze gepensioneerden." De indexatie per 1 oktober is gebaseerd op de inflatie tussen 1 juli 2020 en 1 juli 2021, dus vóór de grote toename van prijsstijgingen. Een pensioenverhoging vanaf 1 januari zou gebaseerd zijn op een latere periode en dus hoger uitvallen. Tegelijkertijd gaan er bij dat besluit ook andere factoren een grotere rol spelen. Zo is er waarschijnlijk geld nodig om de overgang naar het nieuwe pensioenstelsel mogelijk te maken zonder dat groepen deelnemers er op achteruit gaan.||https://nos.nl/artikel/2435415-ook-pensioenfonds-pmt-verhoogt-pensioenen
2022-07-05||NPO: huidig omroepbestel 'niet beheersbaar', kabinet wil andere criteria|| De raad van bestuur van de NPO vindt het huidige omroepbestel "niet beheersbaar". Dat heeft bestuursvoorzitter Frederieke Leeflang gezegd. Leeflang reageert op het vandaag verschenen rapport van het Commissariaat voor de Media, waarin staat dat het omroepbestel is verouderd en op de schop moet. Volgens de waakhond dreigt het bestel door technologische en maatschappelijke veranderingen de aansluiting met de maatschappij te missen. De raad van bestuur van de NPO sluit zich bij die conclusie aan, laat Leeflang nu weten. "Dat er iets moet veranderen aan het publieke bestel, vinden wij ook", stelt Leeflang. Het kabinet moet die hervorming vormgeven. Dat gaat de komende periode kijken of het omroepstelsel aangepast kan worden. Daarbij wordt niet alleen gekeken naar de criteria voor nieuwe omroepen, ook de toetsingscriteria voor bestaande omroepen gaan op de schop. Dat laatste is volgens staatssecretaris voor Media Uslu nodig om de omroepen "scherp te houden en te voorkomen dat ze in zichzelf gekeerd raken". Een onafhankelijk commissie moet zich over die nieuwe criteria buigen, schreef Uslu vorige maand al aan de Tweede Kamer. In juli volgend jaar moet er een definitief voorstel liggen. In de Kamerbrief stelde ze - net als Leeflang vandaag - dat het lastig is het bestel "beheersbaar" te houden omdat er nooit omroepen verdwijnen, maar er wel omroepen bij komen. Afgelopen jaar kregen de nieuwkomers Omroep Zwart en Ongehoord Nederland een voorlopige erkenning, wat inhoudt dat ze vijf jaar de tijd hebben om te laten zien of ze van toegevoegde waarde zijn. Het aantal omroepverenigingen kwam daarmee op elf. Over het toetreden van de twee aspirant-omroepen bestonden naar verluidt grote bezwaren bij de toetsingscommissies, omdat niet duidelijk was aan welke criteria getoetst moest worden. Ongehoord Nederland raakte daarnaast de voorbije maanden meermaals in opspraak. De NPO maakte vorige maand bekend dat hij ON een sanctie op wil leggen. De NPO zette die stap na een kritisch rapport van de ombudsman van de NPO, waarin staat dat de nieuwe omroep de Journalistieke Code "stelstelmatig heeft geschonden". In die code zijn journalistieke richtlijnen vastgelegd waaraan omroepen moeten voldoen. De raad van bestuur van de NPO, die de zendtijd verdeelt, buigt zich nu over die sanctie. In hoeverre de nieuwe bevindingen van het Commissariaat voor de Media op korte termijn tot grote hervormingen zullen leiden, is nog de vraag. In het coalitieakkoord stond al dat het kabinet de criteria voor toelating tot de publieke omroep gaat aanpassen. Dat is volgens het kabinet nodig om "maatschappelijke worteling en kwaliteit van de omroepen" te waarborgen. Maar in het coalitieakkoord staat niets over een grote hervorming van het stelsel. De coalitiepartijen denken hierover verschillend. D66 wil af van de ledenaantallen als criterium, de ChristenUnie vindt juist dat de afgebakende ledenomroepen de kern van het bestel moeten blijven. Het CDA wil niets veranderen aan het huidige systeem. Morgen praat de staatssecretaris erover met de Tweede Kamer. In 2019 werd de ledeneis voor aspirant-omroepen door toenmalig minister Arie Slob (ChristenUnie) verlaagd. De eis werd toen bijgesteld van 150.000 naar 50.000 leden. Zwart en Ongehoord Nederland kwamen een jaar later in aanmerking voor toelating tot het bestel.||https://nos.nl/artikel/2435413-npo-huidig-omroepbestel-niet-beheersbaar-kabinet-wil-andere-criteria
2022-07-05||Vijf jaar cel en tbs voor ontucht in Bunschotense kerk|| Een 35-jarige man uit Bunschoten is veroordeeld tot een gevangenisstraf van vijf jaar voor ontucht met minderjarige meisjes. Volgens de rechtbank heeft hij zeven jonge kinderen misbruikt, onder wie zijn dochter. De andere slachtoffers van anderhalf tot vijf jaar oud, waren haar vriendinnen en kinderen die in de crèche van de kerk aan zijn zorg waren toevertrouwd. Hij was vrijwilliger in de kerk. De misdrijven vonden bij hem thuis en in de Maranathakerk plaats, schrijft RTV Utrecht. Uit speciale kinderverhoren maakten de rechercheurs op dat de man doktertje speelde met een aantal kinderen. Van vier kinderen maakte hij foto's en video's. De Bunschoter had geprobeerd de opnames te verwijderen, maar de politie kon ze achterhalen op de harde schijf van zijn computer. Volgens de rechter was hij enkel op zijn eigen bevrediging uit en stond hij niet stil bij de psychische gevolgen voor de slachtoffers en hun ouders. Tijdens het proces stelde hij zich berekenend op, aldus het vonnis. Toen de Bunschoter met het dossier werd geconfronteerd gaf hij een deel van de misdrijven toe. Een psycholoog en een psychiater hebben een autistische en een pedofiele stoornis bij hem vastgesteld. Behalve de gevangenisstraf heeft de rechtbank hem tbs opgelegd, om de maatschappij tegen de man te beschermen. Ook kreeg hij een contactverbod met zijn dochter en de zes andere slachtoffers. Verder mag hij niet meer in Bunschoten komen en niet meer met minderjarigen werken.||https://nos.nl/artikel/2435411-vijf-jaar-cel-en-tbs-voor-ontucht-in-bunschotense-kerk
2022-07-05||Ministers vinden Remkes als bemiddelaar juist wel een goede keus|| Het kabinet denkt dat Johan Remkes wel geschikt is om de gesprekken met boze en ongeruste boeren weer op gang te brengen. Stikstofminister Van der Wal noemt hem een goede keuze. "Hij is iemand met statuur, die echt kan helpen." En landbouwminister Staghouwer vindt dat Remkes "een uitstekende staat van dienst heeft". De 71-jarige VVD'er werd zondag door het kabinet aangesteld om boeren en het kabinet samen aan tafel te krijgen over de zwaar bekritiseerde stikstofplannen. Remkes heeft onder meer als minister, commissaris van de koning, vicepremier en informateur van het huidige kabinet veel bestuurlijke ervaring. Hij uitte in 2020 stevige kritiek op de stikstofaanpak van het derde kabinet-Rutte: er moest in 2030 niet 26 procent, maar 50 procent minder stikstof worden uitgestoten, stelde een commissie onder zijn leiding. Zijn benoeming als bemiddelaar viel daarom niet bij iedereen in goede aarde. Activistische boerenorganisaties als Agractie en Farmers Defence Force zien er niets in om met de nieuwe bemiddelaar aan tafel te zitten, omdat Remkes overtuigd is van de noodzaak om de veestapel met gedwongen uitkoop in te krimpen. Sommige oppositiepartijen, zoals BBB, snappen de keuze voor Remkes ook niet. De meest betrokken ministers, Van der Wal en Staghouwer, weerspreken het kritische commentaar op de VVD'er, die er vorig jaar nog in slaagde de vastzittende kabinetsformatie los te trekken. Van der Wal denkt dat Remkes een goede verbinder is, die het ingewikkelde stikstofdossier goed kent. "Hij kan bij de boeren de rust terugbrengen. Het gaat echt lukken." Staghouwer vindt dat iedereen eerst de gesprekken moet afwachten en dat dan moet blijken of sommige boerenorganisaties echt wegblijven. Remkes begint volgende week met de voorbereidingen van de gesprekken en zal medio augustus echt van start staan.||https://nos.nl/artikel/2435408-ministers-vinden-remkes-als-bemiddelaar-juist-wel-een-goede-keus
2022-07-05||Btw-verlaging groente en fruit in 2024 is het doel, maar simpel is dat niet || Het kabinet wil de btw op groente en fruit in 2024 verlagen. Maar er komt eerst nog een onderzoek. In het regeerakkoord was al afgesproken dat het kabinet bekijkt of de btw naar 0 procent kan gaan. De staatssecretarissen Van Ooijen (Volksgezondheid) en Van Rij (Fiscaliteit) schrijven nu aan de Tweede Kamer dat het onderzoek naar de uitvoerbaarheid begin volgend jaar klaar moet zijn. Kort daarna willen ze de knoop doorhakken over een eventueel wetsvoorstel. Ze benadrukken wel dat "zorgvuldigheid bij de invoering nodig is om onuitvoerbare maatregelen te voorkomen". Er komen ook onderzoeken naar het belasten van suiker via de frisdrankbelasting en naar een belasting op andere suikerhoudende producten. Ook die maatregelen waren in het regeerakkoord aangekondigd. Het onderzoek over frisdrank moet ook begin 2023 klaar zijn, dat over andere suikerhoudende producten in september van dat jaar. De maatregelen zijn bedoeld om mensen ertoe aan te zetten om gezonder te eten. Prijsmaatregelen kunnen hieraan bijdragen, schrijven Van Ooijen en Van Rij. Voordat een besluit over de verlaging van btw op groente en fruit kan worden genomen, moeten die producten eerst worden afgebakend en de staatssecretarissen noemen dat een puzzel. Het onderzoek neemt als uitgangspunt de volksgezondheid. Onbewerkte verse en diepvriesgroente zonder toegevoegd zout of suiker vallen er in elk geval onder, net als onbewerkt fruit, vers en diepvries. Maar er is discussie mogelijk over wat precies onbewerkt is. Het onderzoek moet onder meer licht werpen op de juridische houdbaarheid en de doelmatigheid van de verlaging. Volgens voorlopige cijfers kan het nultarief op groente en fruit de schatkist 1 miljard euro kosten.||https://nos.nl/artikel/2435407-btw-verlaging-groente-en-fruit-in-2024-is-het-doel-maar-simpel-is-dat-niet
2022-07-05||Kabinet keurt 'homogenezing' af, maar laat verbod aan Kamer || Het kabinet keurt therapieën voor 'homogenezing' af, die in bepaalde religieuze kringen worden gegeven. Het stelt dat het goed zou zijn als er een wettelijk verbod komt op deze "zogenoemde conversiepraktijken om iemands seksuele of genderidentiteit te veranderen". Maar het kabinet laat het initiatief hiervoor aan de Tweede Kamer. De ministers Yesilgöz (Justitie en Veiligheid) en Dijkgraaf (Onderwijs, Cultuur en Wetenschap) reageren op een onderzoek van Regioplan en de Vrije Universiteit Amsterdam. Daarin staat dat een wettelijk verbod op conversietherapieën een steun in de rug kan zijn voor de slachtoffers. Volgens de onderzoekers is het "een duidelijk signaal dat de overheid naast hen staat." De ministers scharen zich achter die conclusie. "Dergelijke praktijken passen niet binnen deze samenleving", zegt Dijkgraaf. "Iedereen moet de ruimte hebben om zich te ontwikkelen, zonder beperkingen." Zijn collega Yesilgöz voegt daaraan toe: "Door duidelijk de norm te stellen en door veilige plekken om hierover te spreken, weten slachtoffers dat ze hulp kunnen krijgen en aangifte kunnen doen. Het is onverteerbaar als je onder zware druk gedwongen wordt te ontkennen wie je bent." Het kabinet wacht nu op een wetsvoorstel dat D66, VVD, PvdA en GroenLinks vorig jaar hebben aangekondigd, schrijven de ministers aan de Tweede Kamer. Ze kijken hier "met interesse" naar uit en zeggen dat het kabinet na indiening zijn standpunt kenbaar zal maken. Daarbij zal kritisch gekeken worden naar uitvoerbaarheid en handhaafbaarheid van het verbod en naar de verhouding tot grondrechten als de vrijheid van godsdienst en onderwijs. Voor de Tweede Kamerverkiezingen in maart vorig jaar ondertekenden VVD, D66 en CDA een 'regenboogstembusakkoord' met belangenorganisatie COC. Daarin staat met zoveel woorden dat er een verbod moet komen op LHBTIQ+-genezingstherapieën. De ChristenUnie ondertekende dit niet. Maar deze vierde regeringspartij sprak in het regeerakkoord wel met de coalitiegenoten af om te "blijven werken aan de acceptatie, veiligheid en emancipatie van de LHBTIQ+-gemeenschap. Het Regenboogakkoord is hiervoor de basis. We voeren dit akkoord zorgvuldig uit met (initiatief)wetgeving en beleid." Uit onderzoek uit 2020 komt naar voren dat er ongeveer vijftien therapeuten en organisaties zijn die therapie geven om homo's te 'genezen'. Volgens de bureaus Beke en Ateno leiden dit soort pogingen tot veel psychische schade met ernstige gevolgen, tot aan depressies en zelfdoding aan toe.||https://nos.nl/artikel/2435401-kabinet-keurt-homogenezing-af-maar-laat-verbod-aan-kamer
2022-07-05||Tennet steekt 13 miljard in versnelde vernieuwing stroomnetwerk|| Tennet steekt de komende jaren zo'n 13 miljard euro in vernieuwingen van het stroomnetwerk, blijkt uit het vandaag verschenen aangepaste investeringsplan van de netbeheerder. Het geld wordt onder meer gestoken in veertig nieuwe hoogspanningsstations. Die kunnen Brabant en Limburg goed gebruiken, omdat die provincies in een energie-impasse zitten. De paniek was daar groot toen Tennet begin vorige maand besloot voorlopig geen nieuwe bedrijven meer aan te sluiten op het elektriciteitsnet. Ook voor zwaardere aansluitingen voor bestaande bedrijven is geen ruimte meer. Het hoogspanningsnet in beide provincies zit vrijwel aan de maximale capaciteit. Dat komt door de snelle opkomst van warmtepompen, laadpalen, nieuwe bedrijven en de elektrificatie van de industrie, die nog versneld is door de oorlog in Oekraïne. Snel daarna werd een speciale coördinator aangesteld. Die moest uitzoeken hoe de beschikbare ruimte op het stroomnetwerk in die provincies maximaal kan worden benut. In een vandaag gepresenteerd investeringsplan staat een overzicht van grote projecten die Tennet komende jaren gaat uitvoeren of opleveren. De landelijke netbeheerder knipt hierbij het hoogspanningsnet in Brabant op in vijf deelgebieden. Geertruidenberg, Tilburg Noord, Eindhoven en Boxmeer krijgen hiervoor een extra koppelstation. Door de lange hoogspanningskabel in stukken op te delen, kan elektriciteit beter worden af- en aangevoerd van en naar het landelijke hoofdnet. Op veel plekken ontstaat hierdoor een verdrievoudiging van de capaciteit, weet Omroep Brabant. Daarnaast worden grote projecten naar voren gehaald. Zo wordt onder meer de uitbreiding van de capaciteit bij Geertruidenberg versneld, wordt het nieuwe hoogspanningsstation bij Tilburg eerder aangelegd en is de uitbreiding bij Eindhoven eerder klaar. Deze drie projecten moeten in 2025 klaar zijn in plaats van in 2028. Volgens Maarten Abbenhuis van TenneT zijn de investeringen nodig om de leveringszekerheid van stroom te kunnen blijven garanderen: "Daarom ligt er naast alle projecten een significante onderhoudsopgave om het bestaande net nu en in de toekomst betrouwbaar te houden. Een uitdaging die vraagt om slimme oplossingen en brede samenwerking."||https://nos.nl/artikel/2435398-tennet-steekt-13-miljard-in-versnelde-vernieuwing-stroomnetwerk
2022-07-05||NAVO-toetreding Zweden en Finland dichterbij, maar 'geen gelopen race'|| Alle dertig NAVO-leden hebben in Brussel hun handtekening gezet onder de protocollen die moeten leiden tot toetreding van Finland en Zweden. Voor sprake is van officiële toetreding tot het militaire bondgenootschap moeten de parlementen van alle landen nog instemming geven. Alle ogen zijn daarbij gericht op Ankara. NAVO-chef Stoltenberg sprak voorafgaand aan de ondertekening van een "goede dag" voor Finland, Zweden en de NAVO. "Met 32 landen aan tafel zullen we nog sterker zijn en onze mensen veiliger, in het licht van de grootste veiligheidscrisis in decennia", sprak hij, doelend op de Russische inval in Oekraïne. Ratificatie gaat sowieso maanden duren, waarbij vooral de rol van Turkije cruciaal is. Ankara lag lang dwars en ging een week geleden alsnog akkoord. Maar het memorandum, een soort intentieverklaring, dat daarbij werd getekend, laat nog veel ruimte voor de Turken om een definitief lidmaatschap tegen te houden. Turkije kreeg onder meer voor elkaar dat Zweden en Finland hun wapenexportverbod tegen Turkije opheffen. Ook kreeg Ankara toezeggingen op het gebied van contraterrorisme. Op de top van vorige week zei president Erdogan dat Turkije verwacht dat Zweden en Finland tientallen verdachten van terrorisme uitleveren, waarbij het gaat om Koerden en Gülenisten. De laatsten zijn aanhangers van geestelijke Fethullah Gülen, die door Erdogan wordt gezien als het brein achter de mislukte coup in 2016. Finland en Zweden hebben gezegd dat ze de uitleveringsverzoeken zo snel mogelijk willen behandelen, maar benadrukken dat uitlevering geen uitgemaakte zaak is. De dossiers worden bestudeerd en ook de rechter heeft uiteindelijk een rol daarbij. Ook het Nederlandse kabinet ging vandaag officieel akkoord met toetreding van Zweden en Finland tot de NAVO. In een extra ministerraad spraken de ministers af dat ze de Raad van State om een spoedadvies over de goedkeuringswet vragen. Dat advies wordt voor het eind van de week verwacht. Het kabinet wil de wet snel daarna bij de Tweede Kamer indienen. Minister Hoekstra van Buitenlandse Zaken verwacht brede steun in beide Kamers. Hoekstra zei dat de tijd waarin we leven totaal is veranderd ten opzichte van een half jaar geleden. "Toen was het eigenlijk ondenkbaar dat Zweden en Finland zelf deze stap zouden hebben willen nemen. Toch doen ze het en dat zegt alles over de oorlog in Oekraïne en de oorlog op ons continent." Volgens Hoekstra is de toetreding van Zweden en Finland tot de NAVO niet alleen goed voor de veiligheid van die twee landen, maar ook voor die in Nederland. Hij benadrukte dat de NAVO hierdoor wordt versterkt en dat zowel Zweden als Finland de militaire aangelegenheden goed op orde heeft. De minister verwacht dat de toetreding van de twee uiteindelijk ook door Turkije zal worden goedgekeurd. "De Turkse president heeft vorige week zelf aangegeven dat hij hiervoor zou tekenen." Hoekstra hoopt dat het lidmaatschap van Zweden en Finland binnen een paar maanden een feit is.||https://nos.nl/artikel/2435385-navo-toetreding-zweden-en-finland-dichterbij-maar-geen-gelopen-race
2022-07-05||Tiener zonder kaartje mishandelt conductrice en kan ov-verbod verwachten|| Een 15-jarige jongen is gisteren aangehouden na het mishandelen van een conductrice. Hij werd tijdens een treinrit naar Lelystad betrapt op het rijden met een valse ov-chipkaart, zegt een woordvoerder van NS. De tiener werd agressief toen de conductrice zijn valse kaart in beslag nam. "Er ontstond een worsteling tussen de twee", aldus de woordvoerder. "Gelukkig werd onze collega door andere reizigers geholpen en belden zij 112." De conductrice was behoorlijk overstuur na de mishandeling en is nog steeds flink geschrokken, aldus de NS. De trein werd rond 15.30 uur op station Lelystad Centrum opgewacht door de politie, waarna de jongen werd aangehouden. Ook Eelco van Asch, lid Raad van Bestuur van NS is geschrokken van het voorval: "Het is verschrikkelijk wat onze collega is overkomen. We zorgen ervoor dat zij opgevangen en gesteund wordt. Geweld accepteren wij niet. Daders moeten weten dat ze hier niet mee wegkomen: we zien je, we pakken je en je komt de trein niet meer in. De dader kan, na de veroordeling van de rechter, een ov-verbod verwachten."||https://nos.nl/artikel/2435384-tiener-zonder-kaartje-mishandelt-conductrice-en-kan-ov-verbod-verwachten
2022-07-05||Vanaf 2025 certificeringsplicht voor uitzendbureaus: 'De situatie is inmiddels onhoudbaar'|| Het kabinet gaat een verplicht certificeringsstelsel voor uitzendbureaus optuigen, dat naar verwachting in 2025 ingaat. Het moet ertoe leiden dat arbeidsmigranten in Nederland beter worden beschermd. Dat schrijft minister Van Gennip van Sociale Zaken en Werkgelegenheid aan de Tweede Kamer. Daarnaast wil het kabinet met het certificeringsstelsel eerlijke concurrentie voor uitzendbureaus bevorderen. Dat gebeurt doordat bedrijven die zich niet aan de regels houden worden geweerd. Bijna twee jaar geleden kwam voormalig SP-leider Emile Roemer met een rapport over misstanden in de sector. Hij adviseerde onder meer de invoering van een certificeringsstelsel en het verplicht stellen van een Verklaring Omtrent Gedrag voor eigenaren van uitzendbureaus. Tot 1998 waren uitzendbureaus verplicht een vergunning aan te vragen. Op dat moment waren er zo'n 4.000 uitzendbureaus in Nederland. Nadat die verplichting verviel, liep dat aantal snel op. Momenteel zijn dat er zo'n 15.000. Het rapport Roemer werd door de sector breed omarmd en het toenmalige kabinet verklaarde dat het reguleren van de branche wenselijk was. Vakbond FNV vindt dat dat niet snel genoeg gaat. Minister Van Gennip zei daarop dat een nieuw stelsel opzetten tijd kost, ook omdat het juridisch moet kloppen. Volgens de minister blijven malafide uitzendbureaus een hardnekkig probleem. Ze ondermijnen volgens haar de waardigheid van arbeidskrachten, en er blijven misstanden plaatsvinden op het gebied van betaling, huisvesting, gezondheid en veilig werken: "De situatie is inmiddels onhoudbaar." De certificeringsplicht gaat gelden voor alle ondernemingen die vallen onder de Wet allocatie arbeidskrachten door intermediairs (Waadi). Hieronder vallen niet alleen uitzendbureaus, maar ook bedrijven waarvoor uitzenden een nevenactiviteit is. Minister Van Gennip kiest voor brede benadering om te voorkomen dat malafide uitzendbureaus onder een andere noemer hun activiteiten voortzetten. Uitzendbureaus kunnen nu al vrijwillig een SNA-keurmerk krijgen. Bedrijven met zo'n keurmerk worden onder meer gecontroleerd op identiteitscontrole, loonbetaling en belastingafdracht. Deze zelfregulering is volgens de minister onvoldoende gebleken om malafide ondernemingen te weren. Van Gennip schrijft: "Werknemersorganisaties kunnen zich niet (meer) vinden in het keurmerk. De bestaande inhoudelijke normering van het SNA-keurmerk biedt dus een startpunt, maar behoeft duidelijk aanvulling, versterking, en breder gebruik."||https://nos.nl/artikel/2435383-vanaf-2025-certificeringsplicht-voor-uitzendbureaus-de-situatie-is-inmiddels-onhoudbaar
2022-07-05||91-1 en 95-0; opmerkelijke voetbaluitslagen Sierra Leone worden onderzocht|| 91-1 en 95-0. Het zijn onwerkelijke voetbaluitslagen in het voetbal, toch gebeurde het in Sierra Leone. Op één dag nog wel. Het is op zijn minst opvallend te noemen, vond ook de nationale voetbalbond, die een onderzoek is gestart. Gulf FC versloeg zondag Koquima Lebanon met 91-1, Kahunla Rangers deed daar met een 95-0 uitzege op Lumbenbu United een schepje bovenop. Zowel Gulf als Kahunla had veel doelpunten nodig om zich te plaatsen voor de play-offs van de eerste divisie van Sierra Leone. Kahunla Rangers ging door de doelpuntenexplosie uiteindelijk net over Gulf heen in de stand. Zijn de wedstrijden gemanipuleerd? De bond van Sierra Leone gaat dat proberen uit te zoeken en verzekert wedstrijdmanipulatie in geen enkel opzicht te tolereren. "Deze zaak wordt grondig onderzocht en iedereen die schuldig wordt bevonden zal met de volle kracht van de wet worden aangepakt", aldus de bond in een verklaring. Mochten de uitslagen blijven staan, dan zijn het niet de grootste uitslagen ooit in het voetbal. De hoogste score zou uit 2002 dateren, toen AS Adema met 149-0 won van SO l'Emyrne in Madagaskar. De spelers van SO l'Emyrne scoorden opzettelijk het ene na het andere eigen doelpunt uit protest tegen eerdere beslissingen van de scheidsrechter.||https://nos.nl/artikel/2435382-91-1-en-95-0-opmerkelijke-voetbaluitslagen-sierra-leone-worden-onderzocht
2022-07-05||Drie keer levenslang voor verdachten in liquidatieproces Caloh Wagoh|| De rechtbank Midden-Nederland heeft in het liquidatieproces tegen leden van de voormalige motorclub Caloh Wagoh drie verdachten tot levenslang veroordeeld voor moord, poging tot moord en het voorbereiden van moord. Twee verdachten gingen vrijuit, veertien anderen kregen gevangenisstraffen variërend van een jaar tot dertig jaar. Volgens de rechtbank was de motorclub "een criminele organisatie, die zich fulltime bezighield met het plegen van liquidaties". De communicatie die de verdachten via telefoons uitwisselden, noemde de rechtbank "huiveringwekkend". Ook schrokken verdachten er niet voor terug om slachtoffers op de openbare weg in het bijzijn van getuigen met automatische wapens in het hoofd te schieten. In deze zaak kreeg het OM hulp van een kroongetuige. De rechtbank achtte voor hem een celstraf van 20 jaar passend, maar het werd 10 jaar. Volgens de rechtbank moet hij daarna een nieuw leven beginnen waarbij hij mogelijk altijd over zijn schouder zal moeten kijken. De kroongetuige bekende betrokkenheid bij een liquidatie en een beschieting van een huis. Toen hij daarna nog iemand moest doden, vluchtte hij naar Spanje, waar hij werd aangehouden. In ruil voor strafvermindering legde hij uitgebreide verklaringen af tegen de andere verdachten. Ook hoofdverdachte Delano R. (52) kreeg levenslang. Hij had volgens de rechtbank een leidinggevende rol in een organisatie die het liquideren van mensen tot "verdienmodel" had gemaakt. R. nam de moordopdrachten aan en zette ze bij de bendeleden uit. Volgens de rechtbank toonde hij daarover geen spijt of berouw. Zijn enige drijfveer was geld, zei de voorzitter van de rechtbank. "Hij zag liquidaties als een verdienmodel." De verdachten stonden terecht voor het uitvoeren van vijf liquidaties en het beramen van nog eens elf andere moorden. Het ging in bijna alle gevallen om afrekeningen in het criminele milieu. Soms bleef het bij een voornemen, soms werd serieus geprobeerd om iemand uit de weg te ruimen. Dit alles speelde zich af tussen januari 2017 en november 2018. Volgens het OM was Ridouan Taghi de belangrijkste opdrachtgever. Hij staat terecht in het Marengo-proces. De uitspraak daarin wordt volgend jaar verwacht. Pas dan neemt het OM een beslissing over de vervolging van Taghi in het Caloh Wagoh-proces. In deze special kun je zien welke verdachten terechtstonden en wie volgens het OM hun slachtoffer waren. Ook lees je meer over het verband tussen Caloh Wagoh en Ridouan Taghi. Taghi was volgens de kroongetuige de persoon die het meest betaalde voor moordopdrachten: In deze zaak staan ook twee verdachten terecht voor betrokkenheid bij een moord in 2017 in Amsterdam. Hun zaak wordt door andere rechters behandeld. Die doen vrijdag uitspraak.||https://nos.nl/artikel/2435379-drie-keer-levenslang-voor-verdachten-in-liquidatieproces-caloh-wagoh
2022-07-05||Onderzoek Van Lienden in september klaar, 'meer tijd nodig voor wederhoor'|| Het onderzoek naar de mondkapjesdeal met Sywert van Lienden is waarschijnlijk pas half september klaar. Minister Helder voor Langdurige Zorg meldt aan de Tweede Kamer dat het niet lukt een eerste deelrapport van onderzoeksbureau Deloitte al in het zomerreces naar de Kamer te sturen, zoals ze had gehoopt. De Kamer heeft al verschillende keren zijn ongeduld over de voortgang van het onderzoek uitgesproken. Helder heeft van Deloitte te horen gekregen dat meerdere betrokkenen aanzienlijk meer tijd hebben gevraagd voor wederhoor. Ook leidt het commentaar van sommigen ertoe dat anderen nog eens moeten worden gesproken. Bovendien speelt ook de beschikbaarheid in de zomervakantie een rol. De minister betreurt de vertraging, maar ze vindt dat zorgvuldigheid en volledigheid voorop moeten staan. Het onderzoek richt zich onder meer op de gang van zaken rondom de miljoenen euro's die de overheid kwijtraakte aan ondernemer Van Lienden. Volgens Helder heeft het hele onderzoek van Deloitte naar mondkapjes tot nu toe 4,7 miljoen euro gekost, exclusief btw. Ze benadrukt dat het daarbij niet alleen gaat om de deal met het bedrijf van Van Lienden, maar om "het hele onderzoek naar de verschillende overeenkomsten van de inkoop van persoonlijke beschermingsmiddelen."||https://nos.nl/artikel/2435378-onderzoek-van-lienden-in-september-klaar-meer-tijd-nodig-voor-wederhoor
2022-07-05||Man uit Hoorn krijgt 15 jaar cel voor ombrengen Sumanta Bansi|| Een 42-jarige man uit Hoorn is door de rechtbank tot 15 jaar cel veroordeeld voor het doden van Sumanta Bansi. De vrouw van 22 verdween begin 2018, toen ze negen weken in verwachting was. Haar lichaam is ondanks verschillende zoekpogingen nooit gevonden. Manodj B. uit Rijswijk had een verhouding met Bansi. Ze was voor de tweede keer zwanger van hem. Ze had haar eerste zwangerschap onder druk van de man afgebroken, maar volgens de rechter was ze dat de tweede keer niet van plan. Bansi woonde bij B. en diens echtgenote en vader in huis. Volgens de rechter is het niet aannemelijk dat ze vrijwillig is vertrokken of zichzelf iets heeft aangedaan, ook omdat haar lichaam nooit is gevonden. De rechtbank vindt het daarom bewezen dat de verdachte geweld heeft gebruikt, waardoor zij is overleden. Daarna heeft hij haar lichaam weggemaakt om zijn misdrijf en de oorzaak van haar dood te verbergen. De politie luisterde langere tijd gesprekken van hem en zijn familie af. Dat was ook het voornaamste bewijs voor de veroordeling. Zo zei B. in een gesprek met zijn broer: "Ik ben met dat ding dwars door haar hart gegaan, dood, klaar." Zelf ontkent B. iedere betrokkenheid, schrijft NH Nieuws. Ook volgens zijn advocaat Peter Plasman was er onvoldoende bewijs. De straf is gelijk aan de eis van het OM. De rechter neemt het de man kwalijk dat hij niet heeft willen vertellen hoe zij om het leven is gekomen en waar haar lichaam is. De nabestaanden leven daarom nog altijd in grote onzekerheid en hebben nooit echt afscheid kunnen nemen. Ook heeft hij - na het bekend worden van haar vermissing - geprobeerd getuigen te beïnvloeden en de politie op een dwaalspoor te brengen. De 65-jarige vader van Manodj B. is wegens gebrek aan bewijs vrijgesproken van medeplichtigheid.||https://nos.nl/artikel/2435373-man-uit-hoorn-krijgt-15-jaar-cel-voor-ombrengen-sumanta-bansi
2022-07-05||55.000 mensen geëvacueerd in Sydney om zware overstromingen|| In de Australische deelstaat New South Wales zijn honderden huizen beschadigd geraakt door de overstromingen van de afgelopen dagen in en rond Sydney. Zo'n 55.000 mensen zijn geëvacueerd. Gisteren waren dat er nog 32.000. Duizenden huishoudens zitten zonder stroom. De hulpdiensten hebben afgelopen nacht honderd mensen gered die vastzaten in hun auto op ondergelopen wegen of die hun overstroomde huis niet konden verlaten. Honderden mensen moesten de nacht in een noodopvang doorbrengen. De meeste geëvacueerden konden bij vrienden of familie terecht. De autoriteiten hebben de situatie in en rond de grootste stad van het land uitgeroepen tot een natuurramp. Op die manier kan er sneller hulp worden gestuurd. De federale overheid maakt geld beschikbaar voor de gedupeerden. Ook zijn zo'n 250 militairen ingezet om te helpen. Vanuit de lucht is de omvang goed te zien: De zware regen van de laatste dagen leidde onder meer tot een overstroming van een dam. Ook traden waterwegen buiten hun oevers. Het is de derde overstroming in zestien maanden tijd in delen van de regio. In de afgelopen 24 uur viel er in Sydney meer dan 20 centimeter regen. Dat is meer dan 17 procent van wat er jaarlijks valt, zegt een woordvoerder van het lokale weerinstituut. Ook vandaag gelden er nog waarschuwingen voor hevig weer. Dat geldt niet alleen voor Sydney, maar ook voor het kustgebied ten noorden van de stad. Premier Perrottet van New South Wales zegt dat het nog lang niet voorbij is. "Wees alsjeblieft niet zelfgenoegzaam", zegt hij. "Wees voorzichtig op de weg. Er is nog steeds een aanzienlijk risico op plotselinge overstromingen in onze staat." Het meteorologisch instituut zegt dat het morgenmiddag lokale tijd overwegend droog zal zijn. Wel wordt gewaarschuwd dat het water op veel plekken nog hoog zal staan, "ook als het is gestopt met regenen". "Er viel afgelopen nacht veel regen", aldus de woordvoerder. "Dus het duurt nog een aantal dagen, misschien wel een week, voordat het water weer zakt."||https://nos.nl/artikel/2435370-55-000-mensen-geevacueerd-in-sydney-om-zware-overstromingen
2022-07-05||Sommige distributiecentra weer vrij, maar andere blokkades hardnekkig|| Het aantal boerenblokkades van distributiecentra van supermarkten neemt langzaam af, maar halverwege de middag waren er nog altijd ten minste zeven. "We zien nu dat er steeds vaker gehandhaafd wordt, en dat burgemeesters zeggen dat het nu klaar is", reageert minister Yesilgöz (Justitie en Veiligheid). Ze benadrukt dat de burgemeesters, de politie en het Openbaar Ministerie lokaal moeten bekijken wanneer en hoe er wordt ingegrepen. "Dat kunnen we nooit vanuit Den Haag per gemeente gaan invullen." Ze voegt eraan toe dat "uiteindelijk blokkade van een distributiecentrum niet oké is. Dat moet je op een gegeven moment wel stoppen natuurlijk." Gisteren waren er zo'n vijftien blokkades van centra, en halverwege de ochtend waren het er nog altijd niet veel minder. Rond 14.00 waren er nog acties bij distributiecentra in Nijkerk, Deventer, Almere, Gieten, Raalte, Haaksbergen en Drachten. Supermarktkoepel CBL zegt er alles aan te doen om de schappen gevuld te houden, maar vooral bij versproducten ontstaan problemen. Ook online bestellingen kunnen niet altijd meer geleverd worden. Het CBL deed gisteren al een oproep aan politie en justitie om in te grijpen en blijft daarbij. In Nijkerk wordt het enige distributiecentrum van Boni geblokkeerd. "We kunnen niks", zegt een woordvoerder van de supermarktketen. De burgemeester heeft gisteren om 18.00 uur een noodverordening afgevaardigd, maar sindsdien niet ingegrepen. Gisteren greep de politie op verschillende plekken in, zoals in Sneek, Zwolle en Heerenveen. In de laatste plaats zette de politie traangas in: Burgemeester Peter Snijders van Zwolle zei vanochtend in het NOS Radio 1 Journaal dat de sfeer gisteren in de loop van de avond grimmiger werd. "Er was veel alcoholgebruik, er waren vernielingen en brandjes." Nadat hij rond 22.30 uur een noodverordening had afgekondigd, kozen de meesten volgens Snijders eieren voor hun geld: "Een kleine groep wilde de confrontatie aangaan, maar dat is in de kiem gesmoord". Er hoefde volgens hem nauwelijks geweld gebruikt te worden. Wel zijn zes aanhoudingen verricht. Dat zouden geen boeren zijn geweest, maar sympathisanten. De politie meldt vanochtend dat er gisteren bij optreden in Sneek en Heerenveen in totaal zeven mensen zijn aangehouden, onder meer voor openlijke geweldpleging. Meer aanhoudingen worden niet uitgesloten. Jan Struis van de Nederlandse Politiebond heeft de indruk dat de meeste boeren geen confrontatie willen. "Als wordt besloten tot ontruiming heeft dat vaak tot gevolg dat de goedwillende boeren zeggen 'ik houd het voor gezien'. Maar er is altijd een kleine groepje kwaadwillenden, ook sympathisanten. En dan moet de politie aan de bak." Struis zegt dat agenten "normale gesprekken" hebben met de boeren, wat de situatie anders maakt dan bijvoorbeeld demonstranten die met stenen gooien naar de politie of "heel agressief" zijn. Volgens Struis is dat bij de boeren over het algemeen niet het geval, al verwacht hij dat de politie ook de komende dagen "aan de bak" moet. Politiechef Willem Woelders concludeerde gisteravond dat het op sommige plekken "onrustig" was, maar dat het niet "tot grote ordeverstoringen" kwam. Eerder kreeg hij kritiek, omdat hij tegen NRC had gezegd dat de politie de blokkades en excessen niet in de kiem kan smoren. Ook zei hij dat veel politiemensen, onder wie hijzelf, "begrip voor de positie van de boeren" hebben. In de verklaring van gisteravond benadrukte Woelders dat de politie wel degelijk optreedt. Hij zei daarbij dat de politie wordt aangestuurd door "het lokale gezag".||https://nos.nl/artikel/2435366-sommige-distributiecentra-weer-vrij-maar-andere-blokkades-hardnekkig
2022-07-05||Nog twee arrestaties voor betrokkenheid bij moord Peter R. de Vries|| Nog twee verdachten zijn aangehouden voor betrokkenheid bij de moord op Peter R. de Vries, meldt het OM. Een 27-jarige man werd op Curaçao aangehouden en in Spanje werd een 26-jarige man opgepakt. Beiden hebben de Nederlandse nationaliteit. De twee waren mogelijk in de Lange Leidsedwarsstraat in Amsterdam toen De Vries werd neergeschoten. Ze zouden filmpjes hebben gemaakt en die meteen hebben verspreid, meldt Het Parool. Het OM doet daar verder geen uitspraken over. Volgens de krant ontstond bij de opsporingsdiensten direct na de aanslag het idee dat de moord op De Vries opzettelijk was gefilmd. Dat zou zijn gebeurd om de maatschappelijke schok van de schietpartij zo groot mogelijk te laten zijn. De man die op Curaçao werd aangehouden, wordt binnenkort naar Nederland overgebracht. Voor de andere verdachte is een overleveringsprocedure opgestart. Naar verwachting van het OM duurt het "minimaal enkele weken" voordat de man naar Nederland kan komen. Eerder zijn al drie verdachten in de zaak aangehouden. Gisteren werd bekend dat de 27-jarige Krystian M. verdacht wordt van het aansturen van de moord. Tegen de verdachte schutter Delano G. en de verdachte bestuurder Kamil E. eiste het OM vorige maand een levenslange gevangenisstraf. De arrestatie van een vierde verdachte werd gisteren ook gemeld, maar niet door het OM bevestigd. De Vries werd op 6 juli vorig jaar neergeschoten toen hij de studio van RTL Boulevard verliet. Hij bezweek negen dagen later aan zijn verwondingen.||https://nos.nl/artikel/2435363-nog-twee-arrestaties-voor-betrokkenheid-bij-moord-peter-r-de-vries
2022-07-05||Wekdienst 5/7: NAVO-leden tekenen voor Zweden, Finland • Vonnis in groot liquidatieproces|| Goedemorgen! De NAVO-lidstaten tekenen officieel voor de toetreding van Zweden en Finland tot de alliantie. En vandaag is de uitspraak in een omvangrijk proces tegen leden van motorclub Caloh Wagoh.  Maar eerst het weer: de zon breekt geregeld door en op de meeste plaatsen blijft het droog. Alleen landinwaarts kan er een bui vallen. Het wordt 18 tot 23 graden. Morgen wordt het kouder met 17 tot 18 graden en staat er meer wind. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Bij de boerenprotesten van gisteren heeft de politie ongeveer 200 boetes uitgeschreven, vooral aan mensen die op snelwegen reden met trekkers. Dat heeft politiechef Woelders gezegd in Op1. De protesten tegen het stikstofbeleid waren vooral bij distributiecentra van supermarkten. In Heerenveen, Sneek en Zwolle greep de ME in om een einde te maken aan blokkades bij distributiecentra. Meerdere mensen zijn aangehouden, onder meer voor openlijke geweldpleging. Wat er de komende dagen gaat gebeuren aan mogelijke acties is voor de politie nog niet duidelijk. De gevolgen van de sancties tegen Rusland laten zich vooral in Kaliningrad voelen. De Russische enclave is verbonden met Rusland via een spoor dwars door Litouwen. Dat land houdt goederen tegen die op de sanctielijst staan. Correspondent Iris de Graaf bezocht de grootste betonfabriek die vrijwel stilligt door de sancties: Fijne dinsdag!||https://nos.nl/artikel/2435349-wekdienst-5-7-navo-leden-tekenen-voor-zweden-finland-vonnis-in-groot-liquidatieproces
2022-07-05||Advies: publieke omroepbestel moet op de schop|| Het publieke omroepbestel is niet meer van deze tijd en moet op de schop. Dat is de strekking van een rapport van het Commissariaat voor de Media (CvdM) op verzoek van het kabinet. Volgens het commissariaat heeft het huidige systeem lang goed gewerkt, maar sluit de inrichting ervan niet meer aan bij de maatschappij. Een van de gevaren daarvan is dat het draagvlak onder de bevolking afbrokkelt en jongeren afhaken. Het CvdM wijst erop dat het omroepbestel in feite nog de opbouw heeft van honderd jaar geleden, toen iedere 'zuil' in de samenleving een eigen omroep had. Nog altijd vertegenwoordigen omroepen bepaalde stromingen in de maatschappij. Probleem is echter dat groepsvorming zich niet meer laat kenmerken door een overzichtelijk aantal stromingen, zegt het commissariaat. "De vraag is of het hebben van een relatief beperkt aantal leden voldoende legitimeert dat omroepverenigingen stromingen representeren, terwijl de samenleving geen duidelijke stromingen meer kent." Het huidige publieke omroepbestel is bovendien verouderd omdat het niet voldoende is ingericht op ontwikkelingen in de technologie en het medialandschap. Het commissariaat wijst bijvoorbeeld op de groei van on-demand kijken, waardoor het tv-toestel een steeds minder belangrijk medium wordt om een massapubliek te bereiken. Het CvdM wil af van de praktijk dat de organisaties zelf centraal staan in het bestel, en niet de content die ze maken. Daar komt bij dat voor aspirant-omroepen de lat voor toetreding tot het bestel vrij laag ligt, terwijl er geen 'achterdeur' is. "Afscheid nemen van omroepverenigingen is geen onderdeel van het normale functioneren van het bestel", zegt het commissariaat. De raad van bestuur van de NPO sluit zich aan bij de conclusies van het Commissariaat van de Media. "Dat er iets moet veranderen aan het publieke bestel, vinden wij ook", stelt bestuursvoorzitter Frederieke Leeflang. De NPO wil eerst rond de tafel met de omroepen en daarna in gesprek met een onafhankelijke commissie, die wordt ingesteld door staatssecretaris Gunay Uslu (Media). "We zijn het aan ons publiek verplicht om onze gezamenlijke publieke mediaopdracht ook in de toekomst optimaal te kunnen blijven realiseren", voegt Leeflang toe. In het rapport staan enkele "denkrichtingen" om het omroepbestel te hervormen. Zo zou er een bestel moeten komen met een meer directe vorm van maatschappelijke binding. Daarbij zouden burgers een rol kunnen spelen, bijvoorbeeld door hen te consulteren over bepaalde content of makers. Verder zou de verantwoordelijkheid voor de publieke mediaopdracht volgens het CvdM centraal moeten komen te liggen, dus bij de NPO. Dat zou een einde moeten maken aan de "moeizame afstemming" tussen de NPO en de afzonderlijke omroepen. "Ook kan een centrale regisseur besluitvaardiger reageren op ontwikkelingen en veranderende behoeftes in de samenleving." Het commissariaat ziet overigens geen aanleiding tot wijziging van de rol van de NOS, die als taakomroep verantwoordelijk is voor de nieuwsvoorziening. Het CvdM wijst in dat kader op "het grote belang" van vrije meningsvorming. "Daar komt bij dat de NOS een hoog vertrouwen geniet en jongere doelgroepen goed weet te bereiken."||https://nos.nl/artikel/2435344-advies-publieke-omroepbestel-moet-op-de-schop
2022-07-05||ME beëindigt diverse blokkades • Zo'n 200 boetes uitgedeeld op snelwegen|| Hiermee sluiten we het liveblog over de boerenprotesten. In dit artikel vatten we de laatste ontwikkelingen samen.  De politie heeft in Zwolle zes arrestaties verricht bij het beëindigen van de protestblokkade bij het distributiecentrum van Albert Heijn. De aanhoudingen waren vanwege openlijke geweldpleging. Volgens de politie hielden ongeveer 200 mensen het distributiecentrum een groot deel van de dag bezet. Omdat een deel van hen ook na het afkondigen van een noodverordening weigerde te vertrekken, werd de ME ingezet. Volgens de politie werden agenten bekogeld met flessen en werd een politieshovel vernield. Mogelijk volgen er nog meer arrestaties. Er zijn beelden gemaakt van de ongeregeldheden, die nader worden bestudeerd. De gemeente Zwolle heeft een noodverordening afgekondigd om de blokkades bij distributiecentra te beëindigen. Het gaat om locaties van Albert Heijn en Jumbo. De politie geeft de aanwezige betogers de mogelijkheid om uit eigen initiatief te vertrekken met hun trekkers. Doen ze dat niet, dan kan de politie op basis van de noodverordening ingrijpen. De noodverordening geldt sinds 22.45 uur. Volgens dagblad De Stentor hebben veel boeren er inmiddels voor gekozen om te vertrekken. Bij de boerenprotestacties van de afgelopen dag heeft de politie ongeveer 200 boetes uitgedeeld, vooral aan mensen die op snelwegen reden met tractoren. Politiechef Woelders heeft dat gezegd in het tv-programma Op1. Volgens Woelders heeft de actiedag niet tot grote problemen geleid op de wegen. Er waren enkele blokkades, maar die waren veelal snel voorbij. De protesten tegen het stikstofbeleid waren vooral bij distributiecentra van supermarkten, constateert de politiechef verder in een schriftelijk overzicht van de dag. Zo'n vijftien distributiecentra werden met trekkers geblokkeerd. De mobiele eenheid heeft traangas ingezet tegen actievoerders bij het distributiecentrum van Lidl in Heerenveen. Dat wordt gedaan omdat betogers niet willen vertrekken en de ME bekogelen, meldt de politie. Drie mensen zijn aangehouden. De politie heeft bij een distributiecentrum in Sneek vier personen aangehouden voor openlijke geweldpleging en het blokkeren van de weg. Op dit moment is het rustig in de Friese stad, aldus de politie. Eerder op de avond zette de Friese politie de mobiele eenheid in bij het distributiecentrum, dat sinds vanochtend werd geblokkeerd door actievoerende boeren. Mogelijk zal een aantal distributiecentra ook vannacht nog geblokkeerd blijven. Dat zei politiechef Willem Woelders in het actualiteitenprogramma Op1. De politiechef sprak onder meer over blokkades in Friesland, Oost-Nederland en in Woerden die voorlopig nog niet zijn afgelopen. Behalve boeren nemen volgens Woelders ook demonstranten van Nederland in Verzet deel aan verschillende blokkades. Die actiegroep organiseerde tijdens de pandemie grote demonstraties tegen de coronamaatregelen. Ook de snelwegblokkade op de A1 bij Hengelo is voorbij. Boeren hadden de snelweg eerder vandaag in beide richtingen geblokkeerd. Er is nu alleen nog een wegblokkade op een provinciale weg in Groningen, de N88. Daar is een brug over het Van Starkenborghkanaal in beide richtingen afgesloten, laat de ANWB weten. De Friese politie heeft een aantal personen aangehouden bij een distributiecentrum in Sneek, dat al de hele dag tijd wordt geblokkeerd door boeren. "Een groep mensen die zich in de loop van de dag bij de actie heeft aangesloten, maar geen actievoerders zijn, weigert te vertrekken", aldus de politie op Twitter. Een verslaggever van de Leeuwarder Courant ter plaatse filmde de aanhouding van een demonstrant:  Boeren hebben de blokkade op de A37 bij de grensovergang met Duitsland voor de tweede keer vandaag opgeheven. Nadat politieagenten en de marechaussee arriveerden en het gesprek met de boeren aangingen, zijn de actievoerders vertrokken in de richting van Emmen. Een politiehelikopter hangt boven de trekkers om hun aftocht in de gaten te houden, meldt RTV Drenthe. Eerder vanmiddag blokkeerden boeren ook de A37 bij Zwartemeer. In beide richtingen stond het verkeer muurvast. De ME dreigde met ingrijpen, waarna de boeren achter ME-busjes de snelweg afreden. Vervolgens reden ze opnieuw de snelweg A37 op om de blokkade te hervatten.  De Friese politie heeft de Mobiele Eenheid ingezet om de blokkade bij een distributiecentrum in Sneek een halt toe te roepen. "De inzet is op dit moment nog gaande", aldus de politie op Twitter.  Verschillende politieauto's zijn vanuit Barneveld onderweg naar Nijkerk. Daar is sinds 18.00 uur een noodverordening van kracht. De politie gaat op last van de burgemeester een einde maken aan de protesten en blokkades. Na een korte blokkadeactie is de Afsluitdijk weer opengesteld voor het verkeer, meldt de ANWB. De A7 was gesloten in de richting van Noord-Holland. De burgemeesters van Zwolle, Raalte en Deventer roepen actievoerende boeren op te stoppen met hun blokkades van distributiecentra. Dat doen ze in een gezamenlijke verklaring: "Aangezien de distributiecentra zorgen voor bevoorrading met versproducten als brood, zuivel en groente in heel Oost- en Noord-Nederland, van Nijmegen tot de Wadden, mag bevoorrading van daaruit maar een beperkte tijd stagneren", schrijven Peter Snijders (Zwolle), Ron König (Deventer) en Martijn Dadema (Raalte). De boeren worden verzocht vanavond om 20.00 uur hun acties te stoppen. De burgemeesters zeggen ervan uit te te gaan dat daar gehoor aan wordt gegeven. Ze reppen in hun verklaring niet van consequenties als boeren de oproep naast zich neerleggen.  Actievoerders hebben de Afsluitdijk geblokkeerd, meldt de ANWB. De A7 in de richting van Noord-Holland is daarom afgesloten. Op beelden is te zien dat ongeveer tien auto's de weg versperren. Het gaat niet om trekkers. Onduidelijk is daarom of het om boeren gaat of medestanders.||https://nos.nl/liveblog/2435209-me-beeindigt-diverse-blokkades-zo-n-200-boetes-uitgedeeld-op-snelwegen
2022-07-05||200 boetes en meerdere arrestaties bij boerenprotestacties|| Bij de boerenprotestacties van gisteren heeft de politie ongeveer 200 boetes uitgedeeld, vooral aan mensen die op de snelweg reden met trekkers. Dat heeft politiechef Willem Woelders gezegd in het tv-programma Op1. De actiedag leidde volgens hem niet tot grote problemen op de wegen. Blokkades op snelwegen waren vaak snel weer voorbij. In Nijkerk geldt een noodverordening, maar de blokkade van het distributiecentrum voor de Boni-supermarkten is nog altijd aan de gang. Verslaggever Roel Pauw is daar. "De Boni is aan alle kanten geblokkeerd. Er staat een lange rij trekkers, boeren ontbijten en lummelen wat rond. En de chauffeurs van de Boni ook, want die kunnen geen kant op", vertelt hij in het NOS Radio 1 Journaal. De protesten tegen het stikstofbeleid waren vooral bij distributiecentra van supermarkten. Volgens politiechef Woelders werden zo'n vijftien distributiecentra in het land geblokkeerd. De ME greep in Sneek, Heerenveen en Zwolle in om de blokkades te beëindigen. Zo ging dat in Zwolle: In Sneek werden vier mensen aangehouden voor openlijke geweldpleging en het blokkeren van de weg. In Heerenveen zette de mobiele eenheid traangas in tegen actievoerders bij het distributiecentrum van Lidl. Dat werd gedaan omdat betogers niet wilden vertrekken en de ME bekogelden. Drie mensen zijn aangehouden. Bij een distributiecentrum in Zwolle werd de ME ingezet omdat actievoerders weigerden te vertrekken na een noodverordening. Volgens de politie werden agenten bekogeld met flessen en werd een politieshovel vernield. Zes mensen zijn opgepakt en mogelijk volgen er meer arrestaties. In verschillende plaatsen hadden boeren aangekondigd om de hele nacht door te gaan met blokkeeracties. Of die acties ook echt zijn doorgezet, is niet duidelijk. Behalve boeren deden volgens Woelders ook vissers, vrachtwagenchauffeurs en demonstranten van actiegroep Nederland in Verzet mee aan blokkades. Die groep organiseerde tijdens de coronapandemie grote demonstraties tegen de coronamaatregelen. Wat er de komende dagen gaat gebeuren aan mogelijke acties is voor de politie nog niet duidelijk. "We blijven als crisisorganisatie gewoon paraat", aldus Woelders in een verklaring. "De eenheden maken hun eigen plaatje voor de komende dagen op grond van de informatie die er ligt. Om eventueel snel te kunnen reageren op acties."||https://nos.nl/artikel/2435343-200-boetes-en-meerdere-arrestaties-bij-boerenprotestacties
2022-07-05||Man van 21 gepakt voor aanslag Chicago na urenlange klopjacht|| De politie in de Amerikaanse staat Illinois heeft een man van 21 opgepakt voor de aanslag op een parade ter gelegenheid van Onafhankelijkheidsdag in Highland Park. Robert E. Crimo III werd aangehouden na een urenlange klopjacht, zo'n 8 kilometer ten noorden van waar de aanslag gebeurde. Een paar uur na de aanslag verspreidde de FBI een foto van Crimo. Ook werd een foto van zijn zilverkleurige Honda Fit verspreid. In eerdere berichten sprak de lokale politie van een 22-jarige man. Persbureau AP schrijft dat de politie hem nog niet direct als verdachte ziet, maar als iemand die agenten graag willen spreken. Wel wordt het verspreiden van zijn naam en foto door de politie gezien als "een serieuze stap". Op sociale media heeft Crimo verschillende keren beeldmateriaal of berichten met daarin gewelddadigheden getoond. Dat deed hij onder meer onder zijn alias, Awake The Rapper. Op YouTube zou hij als rapper een videoclip met daarin een tekening van een stokfiguurtje dat een wapen vasthoudt hebben gepost. In een andere video staat een stokfiguurtje afgebeeld dat bloedend bij een politieauto ligt. Persbureau Reuters kon niet verifiëren of dat account daadwerkelijk van Crimo is, maar direct nadat zijn naam en foto waren verspreid, werd het account verwijderd. Een schutter opende gisteren in de voorstad van Chicago het vuur op de parade vanaf een dak. Zeker zes mensen kwamen om het leven en meer dan dertig mensen raakten gewond. Een getuige zegt tegen persbureau Reuters dat hij zeker 200 schoten had gehoord. Op beelden die op sociale media werden gepost is te zien en te horen dat er paniek uitbreekt: De politie opende direct een klopjacht. Mensen in de omgeving werd gevraagd om binnen te blijven. Na enkele uren zagen agenten de 21-jarige man enkele kilometers verderop rijden in zijn auto en zetten hem aan de kant. Hij probeerde rennend te vluchten, maar hij kwam volgens Amerikaanse media niet ver. Over een motief van de schutter is nog niets bekend.||https://nos.nl/artikel/2435342-man-van-21-gepakt-voor-aanslag-chicago-na-urenlange-klopjacht
2022-07-05||Zeker 22 burgers gedood bij aanval in Burkina Faso|| In het noordwesten van Burkina Faso zijn zeker 22 burgers gedood bij een aanval door gewapende militanten. De aanval was in een afgelegen gebied op ongeveer 55 kilometer van de grens met Mali. Wie erachter zit, is nog niet bekend. Mogelijk gaat het om terroristen van een extremistische groepering gelieerd aan terreurorganisaties als al-Qaida en Islamitische Staat. In het West-Afrikaanse land komen jihadistische aanvallen geregeld voor. In januari pleegde het leger een staatsgreep uit onvrede over het vele geweld in het land. De democratisch gekozen president Kaboré werd verdreven door militairen, die meer veiligheid beloofden, maar er bleef veel geweld. Vorige maand had Burkina Faso nog te maken met een van de dodelijkste aanvallen in een jaar tijd. Meer dan honderd burgers werden toen gedood door terroristen. De afgelopen jaren zijn bijna 2 miljoen mensen in Burkina Faso op de vlucht geslagen voor het geweld.||https://nos.nl/artikel/2435341-zeker-22-burgers-gedood-bij-aanval-in-burkina-faso
2022-07-05||320.000 gezonde levensjaren verloren door uitgestelde operaties in coronatijd|| Door het uitstellen van geplande operaties in de 'coronajaren' 2020 en 2021 zijn in totaal minimaal 320.000 gezonde levensjaren verloren gegaan. Het RIVM heeft dat berekend. De kans is klein dat dit gezondheidsverlies nog kan worden gerepareerd, stelt het instituut. Volgens het RIVM toont het onderzoek aan dat in een crisis ook de reguliere zorg zoveel mogelijk moet doorgaan. "Dit geeft wel aan wat de impact en het gevolg is van het uitstellen van met name de operatieve zorg in de afgelopen twee jaar vanwege corona", zegt minister Kuipers van Volksgezondheid. In het onderzoek zijn alleen 'planbare operaties' bekeken zoals staaroperaties en ingrepen aan heupen en knieën. Die gingen in 2020 en 2021 vaak niet door omdat ziekenhuizen ruimte nodig hadden om coronapatiënten op te vangen. Niet meegenomen zijn zaken als psychische schade door de lockdowns of het mogelijk missen van vroege diagnose bij ziektes. In totaal hadden in de twee jaren ongeveer 1,8 miljoen planbare ingrepen moeten worden uitgevoerd, maar dat waren er vanwege de pandemie 305.000 minder. Volgens het RIVM komt dat neer op 320.000 gezonde levensjaren. Het onderzoek van het RIVM is een modelmatige schatting van de schade, de pijn en het ongemak die mensen hebben ervaren omdat hun ingreep werd uitgesteld. Daardoor hadden ze langere tijd een veel minder gezond en prettig leven dan ze hadden gehad als de operatie eerder was gedaan. Minister Kuipers heeft verschillende ideeën om te voorkomen dat er opnieuw veel zorg moet worden uitgesteld bij een nieuwe corona-uitbraak. Hij wil dat zoveel mogelijk mensen hun herhaalprik halen, om te voorkomen dat ze ernstig ziek worden of ziekenhuishulp nodig hebben. Daarnaast moeten ziekenhuizen beter samenwerken door patiënten onderling te verdelen. Volgens Kuipers kunnen niet alleen mensen met corona worden verplaatst, maar ook patiënten die andere zorg nodig hebben. Ook wil hij de capaciteit van ziekenhuiszorg groter maken, bijvoorbeeld door coronapatiënten thuis aan het zuurstof te leggen in plaats van in het ziekenhuis. De 73-jarige Gini van den Munckhof weet als geen ander wat wachten op een operatie doet met je leven. Haar beide heupen waren eind 2020 al aan vervanging toe, maar vanwege corona werden haar ingrepen meerdere malen uitgesteld. Op de eerste moest ze ruim een half jaar wachten. De tweede is na ruim een jaar nog steeds niet vervangen. Daardoor zit ze al ruim een jaar vrijwel alleen nog maar binnen. Met een altijd aanwezige snerpende zenuwpijn op de achtergrond, die vrijwel alle activiteiten onmogelijk maakt. "Het begon met een steek in mijn bil, maar nu heb ik ook pijn in de lies. 's Nachts gaat het tintelen en dan moet ik het elke paar uur masseren om überhaupt wat te kunnen slapen." Van den Munckhof weet uit ervaring dat de enorme pijn die ze nu heeft te voorkomen is. "Een nieuwe heup maakt echt een wereld van verschil. Dan is opeens de pijn weg." Het vele stilzitten heeft nog een ander vervelend bijeffect gekregen: ze kwam veel kilo's aan. "Ik heb in die twee jaar een totaal ander figuur gekregen. Dat doet ook iets met je zelfbeeld." Het verhaal staat symbool voor een grote groep verborgen leed van mensen die lang moesten wachten op een ingreep. Leed dat nog niet voorbij is aangezien er landelijk nog ruim 100.000 operaties uit de coronatijd ingehaald moeten worden. De vraag is alleen hoe en wanneer die uitgestelde operaties ingehaald gaan worden in een tijd waarin het zorgpersoneel schaars is, het ziekteverzuim nog altijd torenhoog is en de zomervakantie net begonnen is. Voorlopig blijven daardoor veel wachtlijsten voor operaties juist oplopen, Van inhalen is dus nog nauwelijks sprake, nog afgezien van een eventuele volgende coronagolf met veel nieuwe ziekenhuisopnames. Het RIVM adviseert minister Kuipers van Volksgezondheid daarom om te kijken hoe je kan voorkomen dat bij een volgende coronacrises opnieuw operaties moeten worden uitgesteld. Er zouden bijvoorbeeld nu al afspraken gemaakt kunnen worden met privéklinieken in Nederland of met buitenlandse ziekenhuizen om operaties over te nemen. Ziekenhuizen in Duitsland gaven vorige maand tegen de NOS al aan dat ze klaarstaan om operaties over te nemen. Dat ging overigens ook over de operaties die nu nog ingehaald moeten worden. Kuipers ziet dat als een gunstig teken, maar zegt er meteen bij dat "het echt wel implicaties heeft" voor iemand die bijvoorbeeld in de Randstad woont. "Voor henzelf, voor de familie. In termen van tijdelijk een verblijf zoeken en de reisafstand." Voor Gini van den Munckhof is het wachten overigens spoedig voorbij, zo lijkt het. "De 19de gaat het gebeuren en dan hoop ik zo de 29ste weer rond te springen", zegt ze vol levenslust. "Ik kan niet wachten."||https://nos.nl/artikel/2435340-320-000-gezonde-levensjaren-verloren-door-uitgestelde-operaties-in-coronatijd
2022-07-05||Milieudefensie: bedrijven liggen op ramkoers met het klimaat|| Geen enkel van de 29 bedrijven die Milieudefensie om zijn klimaatplannen heeft gevraagd zit volgens de milieuorganisatie op koers om de klimaatdoelen te halen. Het gaat onder meer om banken, pensioenfondsen, staalproducent Tata Steel, vleesverwerker Vion, Ahold Delhaize, DSM en Boskalis. De bedrijven hebben soms geen idee van hun volledige CO2-uitstoot en zijn er ook niet altijd transparant over, zegt het onderzoeksbureau NewClimate Institute, dat de plannen op verzoek van Milieudefensie analyseerde. Milieudefensie vroeg de bedrijven om hun klimaatplannen nadat de organisatie vorig jaar mei een rechtszaak tegen Shell had gewonnen. De rechter oordeelde toen dat Shell de CO2-uitstoot in 2030 met 45 procent moet verminderen ten opzichte van 2019. De rechter bepaalde ook dat Shell een "zwaarwegende inspanningsverplichting" heeft om de uitstoot die toeleveranciers en klanten met hun producten veroorzaken - ook wel indirecte uitstoot of scope 3-uitstoot genoemd - te verminderen. Over die scope 3-uitstoot is heel wat te doen. Veel bedrijven zeggen niet verantwoordelijk gehouden te kunnen worden voor wat leveranciers en gebruikers van hun producten uitstoten. Ook Shell blijft erbij dat het niet haalbaar is om ook de uitstoot van klanten te verminderen en gaat daarom in beroep tegen de uitspraak van de rechter. Milieudefensie zegt juist dat de hele keten grote stappen kan maken en legde de 29 andere bedrijven langs dezelfde meetlat als Shell. Er is dus ook gekeken naar hun doelen voor het reduceren van de scope 3-uitstoot. Uit het onderzoek van NewClimate Institute blijkt dat de bedrijven dan gemiddeld niet verder komen dan 19 procent CO2-reductie voor 2030. De EU-lidstaten hebben met elkaar afgesproken dat die afname 55 procent moet bedragen. In Nederland is het streven zelfs 60 procent, zo staat in het regeerakkoord Volgens de onderzoekers van NewClimate Institute ontbreekt het bij veel bedrijven aan transparantie en soms aan zicht op wat de totale uitstoot is. "Er waren maar een paar bedrijven die precies wisten wat de uitstoot van de hele keten is. En dat is echt zorgwekkend, want daar ligt gemiddeld 80 procent van de uitstoot", zegt onderzoekster Sybrig Smit. Vooral bedrijven die afhankelijk zijn van de fossiele industrie, als Boskalis, Vitol en Vopak, zouden de emissie van de eindgebruikers van hun producten moeten meerekenen, zegt het bureau, omdat die eindgebruikers onlosmakelijk zijn verbonden aan hun verdienmodel. "Dit laat zien dat deze bedrijven op ramkoers liggen met het klimaat", zegt Milieudefensie-directeur Donald Pols. "De klimaatcrisis vraagt om concrete en haalbare plannen. De tijd van groene praatjes is voorbij. Het gaat nu om de uitvoering." Milieudefensie wil in gesprek blijven en kijkt over een jaar opnieuw of de klimaatplannen dan wel toekomstbestendig zijn. In de tussentijd beginnen ze wel met een juridisch vooronderzoek. Pols: "We zijn er niet om rechtszaken te voeren, maar als het nodig is om gevaarlijke klimaatverandering te stoppen, zijn we daar wel degelijk toe bereid."||https://nos.nl/collectie/13871/artikel/2435338-milieudefensie-bedrijven-liggen-op-ramkoers-met-het-klimaat
