2022-07-30||Voorbijganger slaat Nigeriaanse straatverkoper dood in Italiaanse kustplaats|| In Italië heerst grote verontwaardiging over de dood van een Nigeriaanse straatverkoper in de kustplaats Civitanova Marche. De 39-jarige Alika Ogorchukwu werd vrijdag op klaarlichte dag zwaar mishandeld door een 32-jarige voorbijganger en overleed ter plekke. Omstanders hebben de fatale mishandeling gefilmd. Op de beelden is te zien hoe de Italiaanse man in gevecht is met de straatverkoper en op zijn nek en hoofd drukt. Getuigen roepen dat de verdachte moet stoppen, maar niemand grijpt in. De aangehouden man wordt verdacht van moord en diefstal. De politie doet onderzoek naar de aanleiding van de geweldsuitbarsting tegen de migrant. Italiaanse media schrijven dat de straatverkoper bij de man en zijn vriendin bedelde om contant geld en dat de twee mannen daar ruzie over kregen. De beelden, die in vrijwel alle Italiaanse media te zien zijn, maken veel los. Er is kritiek op omstanders, die te weinig gedaan zouden hebben om het slachtoffer te helpen. Ook Italiaanse politici veroordelen de dood van Ogorchukwu. De leider van de Democratische Partij, Enrico Letta, noemt het geweld afschuwelijk en keurt de "breed gedragen onverschilligheid" van omstanders af. Matteo Salvini van de rechts-populistische Lega Nord zegt op Twitter dat "veiligheid geen kleur kent" en dat "veiligheid weer een recht zou moeten zijn". Salvini staat overigens bekend als fel tegenstander van immigratie. De Nigeriaanse gemeenschap in de stad heeft de afgelopen dag gedemonstreerd tegen het geweld. Na afloop spraken vertegenwoordigers met de burgemeester van Civitanova Marche.||https://nos.nl/artikel/2438904-voorbijganger-slaat-nigeriaanse-straatverkoper-dood-in-italiaanse-kustplaats
2022-07-30||Rapper koopt alle Russische vestigingen van Starbucks|| De Russische rapper Timati heeft samen met een horecaondernemer de 130 filialen van Starbucks in Rusland overgenomen. De artiest maakte de overname bekend op Instagram, dat in Rusland geblokkeerd is vanwege 'extremisme'. Er werd al enige tijd onderhandeld over de overname. De Amerikaanse koffieketen sloot in maart de deuren van alle vestigingen in reactie op de Russische invasie in Oekraïne. Talloze andere westerse bedrijven deden hetzelfde. Het bedrijf beloofde het personeel nog zes maanden door te betalen. In mei besloot Starbucks definitief Rusland te verlaten. Timati zegt niet veel te willen veranderen aan het concept. De voorlopige nieuwe naam van het bedrijf is Super Coffee. Volgers van de rapper wordt gevraagd een nieuw logo te ontwerpen, ter vervanging van het bekende logo van een groene zeemeermin met twee staarten. De rapper staat bekend als trouwe aanhanger van president Poetin. Bij de presidentverkiezingen van 2012 en 2018 verscheen hij in campagnevideo's; ook trad hij op bij bijeenkomsten van de president. Naast zijn muziek verdient hij zijn geld met een kledinglijn, een tattoowinkel en een burgerrestaurant. Zijn zakenpartner is Anton Pinsky, die tientallen restaurants in Rusland uitbaat. De overname van de Russische Starbucks-tak staat niet op zichzelf. Westerse bedrijven die zich hebben teruggetrokken uit Rusland worden een voor een overgenomen door Russische ondernemers. Vandaag verkocht de Duitse bouwmarktketen Obi de Russische winkels voor een symbolisch bedrag van één euro. Andere westerse bedrijven, zoals Pizza Hut, Michelin en Carlsberg, zijn nog op zoek naar een Russische koper voor hun lokale winkels en fabrieken. Ook de restaurants van McDonald's zijn overgenomen. Vorige maand openden de deuren van de eerste omgetoverde vestiging:||https://nos.nl/artikel/2438903-rapper-koopt-alle-russische-vestigingen-van-starbucks
2022-07-30||Oekraïne eist toegang tot aangevallen gevangenenkamp Donetsk|| De Oekraïense ombudsman voor de mensenrechten wil toegang krijgen tot het aangevallen kamp voor Oekraïense krijgsgevangen in Olenivka, in de Oost-Oekraïense regio Donetsk. Volgens Oekraïne en de Europese Unie heeft Rusland gisteren tientallen gevangenen gedood, wat een oorlogsmisdaad is. Het Internationale Rode Kruis, dat in de regio actief is bij de evacuatie van inwoners uit oorlogsgebied, heeft eveneens toegang tot het gebied gevraagd. "Onze prioriteiten liggen bij het verzorgen van alle gewonden en bergen van de omgekomen gevangenen." De ombudsman, Dmytro Lubinets, wil dat de lichamen van de dode militairen worden teruggeven aan de familie. Lubinets zegt nog te wachten op een lijst van de omgekomen gevangenen. In het gevangenkamp zaten onder meer militairen die eerder het Azovstal-complex in Marioepol verdedigden. Toen de havenstad in Russische handen viel gaven ze zich over en werden ze ingerekend. Volgens de leiders van het separatistische bestuur van Donetsk zijn er 53 krijgsgevangen omgekomen. Geen van de Russische bewakers zou zijn omgekomen. Volgens Rusland werd de raketaanval uitgevoerd door Oekraïne zelf, met behulp van een Amerikaans Himars-wapensysteem. Oekraïne zegt dat Rusland de aanval zelf heeft georkestreerd om Oekraïne in een kwaad daglicht te zetten. Volgens de Oekraïense inlichtingendiensten is de aanval uitgevoerd door huurlingen van het Russische bedrijf Wagner Group. President Zelensky zei afgelopen nacht dat de aanval op het kamp aantoont dat Rusland "de grootste bron van terrorisme ter wereld" is. Hij wil dat de Verenigde Staten Rusland officieel bestempelt tot "staatssponsor van terrorisme", waarmee het in een rijtje zou komen met Syrië, Iran, Noord-Korea en Cuba. In Kiev was vandaag een protest waarbij dezelfde oproep werd gedaan: De Oekraïense vicepremier Veresjtsjoek wil alle achtergebleven bewoners van het deel van de Donbas dat onder Oekraïense controle staat voor de winter evacueren. Vanwege de voortdurende gevechten en het gebrek aan elektriciteits- en gasvoorzieningen wordt het in de doorgaans koude winter van Oost-Oekraïne te gevaarlijk voor hen, zegt ze. De Russische ambassade in het Verenigd Koninkrijk heeft de regels van Twitter geschonden met een haatdragende tweet over de overgegeven verdedigers van het Azovstal-complex. De ambassade schreef vanochtend dat zij geëxecuteerd moeten worden door ze op te hangen. "Het zijn geen echte militairen. Ze verdienen een vernederende dood", staat in de tweet. Twitter heeft het bericht onzichtbaar gemaakt. Het strafrechtelijk executeren van krijgsgevangenen is een oorlogsmisdaad. In de Derde Geneefse Conventie, opgesteld in 1949, is vastgelegd dat zij humaan en met eerbied moeten worden behandeld. Een woordvoerder van het Oekraïense ministerie van Buitenlandse Zaken zegt dat er "geen verschil bestaat tussen Russische diplomaten die oproepen tot executie van krijgsgevangenen en Russische troepen die het daadwerkelijk uitvoeren in Olenivka". Beide groepen moeten verantwoordelijk worden gehouden, zegt hij.||https://nos.nl/artikel/2438890-oekraine-eist-toegang-tot-aangevallen-gevangenenkamp-donetsk
2022-07-30||Agractie gaat bellen met stikstofbemiddelaar Remkes|| Boerenactiegroep Agractie zet de deur op een kier voor overleg met stikstofbemiddelaar Johan Remkes. De organisatie wil maandag bellen met Remkes, bevestigt voorman Bart Kemp na berichtgeving van het AD. Het gaat niet om een inhoudelijk overleg, maar om een gesprek over de uitnodiging van Remkes om met boerenorganisaties rond de tafel te gaan, zegt Kemp tegen de krant. "Hij heeft een uitnodiging gestuurd en hij wil weten wat ik daarvan denk." Tegen het AD zegt Kemp dat een gesprek alleen zin heeft als het kabinet de huidige stikstofdoelen loslaat. Agractie was tot dusver terughoudend in de gesprekken met de VVD'er Remkes. Een eerder rapport van hem diende als basis voor de stikstofplannen van het kabinet. Donderdag werd duidelijk dat boerenbelangenorganisatie LTO toch wel ingaat op de uitnodiging van Remkes. De organisatie is bereid "een eerste verkennend gesprek" met hem te voeren. Dat gebeurt komende vrijdag. De radicalere Farmers Defence Force (FDF), die nog niet op Remkes' uitnodiging is ingegaan, zegt nog niet benaderd te zijn voor eventueel telefonisch overleg. Vandaag werd ook duidelijk dat Remkes er weinig voor voelt het gesprek met de boeren via een livestream uit te zenden, zoals Farmers Defence Force had gevraagd. "Dat is niet bevorderlijk voor het proces", zegt zijn woordvoerder tegen persbureau ANP. Voor het gesprek zijn vijftien organisaties uitgenodigd. De keuze voor Remkes als bemiddelaar ligt gevoelig bij de agrarische sector. Remkes leidde eerder de commissie die het stikstofbeleid van het kabinet bekritiseerde omdat het onvoldoende zou zijn. Toen kenbaar werd gemaakt dat Remkes de bemiddeling op zich zou nemen, lieten de protestorganisaties aanvankelijk weten niet met hem te willen praten.||https://nos.nl/artikel/2438880-agractie-gaat-bellen-met-stikstofbemiddelaar-remkes
2022-07-30||Kijken: Berlijnse monumenten in het donker om energie te besparen|| Een aantal befaamde Berlijnse monumenten en gebouwen zijn de komende tijd na zonsondergang niet meer te bewonderen. Om energie te besparen schakelt de stad de spotjes uit die de gebouwen normaal verlichten. Het gaat om zo'n tweehonderd monumenten, waaronder de Dom, Slot Charlottenburg, de Gedächtniskirche aan de Kurfürstendamm en het stadhuis. "In het licht van de oorlog in Oekraïne en de dreiging die dit oplevert voor onze energievoorziening, is het belangrijk dat we zo spaarzaam met onze energie omgaan als mogelijk", staat in een toelichting van het stadsbestuur. De bouwwerken worden normaal gesproken met zo'n 1400 spotlights verlicht, wat de stad zo'n 40.000 euro per jaar aan elektriciteit kost. De lampen gaan niet overal tegelijkertijd uit; over een periode van drie tot vier weken wordt de verlichting afgebouwd. Monumenten die niet onder het beheer van de stad staan, zijn ook gevraagd mee te doen. De actie van Berlijn staat niet op zichzelf. Ook in andere steden worden bezienswaardigheden 's nachts niet meer verlicht. Alleen al in Leipzig gaat het om ruim 200 bouwwerken, melden Duitse media. Het stadsbestuur van Keulen onderzoekt of de wereldberoemde Dom, aan de oever van de Rijn, nog verlicht moet worden.||https://nos.nl/artikel/2438879-kijken-berlijnse-monumenten-in-het-donker-om-energie-te-besparen
2022-07-30||Steekpartij leidt tot paniek in hartje Groningen|| Een steekpartij in het centrum van Groningen heeft geleid tot paniek in de drukke Herestraat. Er is zeker een gewonde gevallen. De politie heeft een verdachte opgepakt. Een aantal winkels heeft na het incident de deuren gesloten. Het incident in de bomvolle winkelstraat was rond 13.45 uur, in de buurt van twee kledingzaken. "Een man kreeg vlak voor een winkel een woordenwisseling met drie andere mannen. Een van die drie gaf hem een poeier op z'n neus. Ze belandden op de grond en toen werd hij in zijn been gestoken", vertelt een medewerker van een van de winkels bij RTV Noord. "Hij leek het eerst niet door te hebben en het gevecht vervolgde zich op de drempel van de WE", aldus de winkelmedewerker, die anoniem wil blijven. Toen zich bekenden van de gewonde man meldden, werd ook een van hen gestoken. "De jongen die heeft gestoken liep in alle rust weg, samen met nog iemand", zegt de getuige verder. "Aan het einde van de Herestraat zetten zij een sprint in." De verdachte is even later in een zijstraat opgepakt.  Een aantal mensen heeft een riem uit de rekken gehaald om het been van de gewonde man af te binden. Zij bleven bij het slachtoffer totdat hulpverleners bij hem kwamen. Voor het incident landde een traumahelikopter op de Grote Markt, iets verderop.  Het incident leidde tot commotie, zegt de getuige bij RTV Noord. "Iedereen ging aan de kant, omdat de mannen ruzie hadden. Mensen bleven eerst rustig, tot ze bloed zagen. Toen was er direct paniek. Ouders hielden de handen voor de ogen van hun kinderen." De politie doet nog onderzoek naar de toedracht van de steekpartij. "Er lijkt over en weer wat gebeurd te zijn wat leidde tot de steekpartij", zegt een politiewoordvoerder.||https://nos.nl/artikel/2438866-steekpartij-leidt-tot-paniek-in-hartje-groningen
2022-07-30||Energiecrisis in Cuba: stroomonderbrekingen in Havana en carnaval afgelast|| In de Cubaanse hoofdstad Havana wordt in augustus iedere dag de elektriciteit voor vier uur onderbroken, melden staatsmedia. Ook wordt het zomercarnaval afgelast en ambtenaren krijgen het verzoek thuis te werken. De maatregelen zijn nodig om de energiecrisis in het land te beteugelen. Cuba beleeft een zware economische crisis, mede als gevolg van Amerikaanse sancties en het wegblijven van toerisme. Daarnaast zijn de elektriciteitscentrales in slechte staat en kampt het land met brandstoftekorten. Ook voedsel is schaars. Hervormingen om de staatsgeleide economie uit het slop te halen bleven de afgelopen jaren uit. Tot nu toe werd Havana, als economisch hart van het land, gespaard bij de geplande stroomonderbrekingen. In andere delen van het land is er soms tot wel 12 uur geen elektriciteit. De aangekondigde stroomonderbrekingen zijn nodig uit "solidariteit met de rest van het land", zegt de communistische regering. Volgens de minister van Energie zal de energiecrisis niet op korte termijn worden opgelost. President Díaz-Canel riep de Cubaanse bevolking afgelopen week op niet te protesteren tegen de stroomonderbrekingen. "Dat zal de problemen niet oplossen", was zijn argumentatie. Toch zijn er de afgelopen weken Cubanen in verschillende delen van het land de straat op gegaan. De omvang van het protest lijkt vooralsnog klein. Daarnaast is de emigratie naar de Verenigde Staten de afgelopen maanden toegenomen: sinds oktober vorig jaar staken ruim 140.000 Cubaanse migranten de Mexicaans-Amerikaanse grens over. Ruim 3000 Cubanen maakten per boot de oversteek naar Florida. Demonstraties zijn zeldzaam in het totalitaire land, vanwege de uitzonderlijk hoge straffen die worden opgelegd. Vorig jaar vonden er de grootste massaprotesten in decennia plaats tegen het regime vanwege een optelsom aan problemen, variërend van medicijntekorten tot grote prijsstijgingen. Aan demonstranten zijn celstraffen opgelegd tot 30 jaar.||https://nos.nl/artikel/2438865-energiecrisis-in-cuba-stroomonderbrekingen-in-havana-en-carnaval-afgelast
2022-07-30||Jackpot van 1,3 miljard dollar in Amerikaanse megaloterij gevallen|| De hoofdprijs van de Mega Millions-loterij in de Verenigde Staten is gevallen. De koper van een lot in Illinois met het lotnummer 13-36-45-57-67 en de 'megabal' 14 heeft de jackpot van 1,34 miljard dollar gewonnen. Wie de winnaar is, is niet bekend. Het geldbedrag steeg de afgelopen weken tot deze bijzondere hoogte, omdat er sinds de trekking van 15 april geen winnaar van de hoofdprijs was, ook al zijn er sinds 15 april 29 trekkingen geweest. Eerder vandaag werd gemeld dat de winnende jackpot 1,28 miljard dollar was, maar dat is later naar boven bijgesteld. De jackpot is de op twee na hoogste geldprijs in de Amerikaanse geschiedenis. De hoogste jackpot ooit was ruim 1,5 miljard dollar. Er was een winkans van 1 op 302.575.350. De winnaar krijgt de keuze om het complete geldbedrag verspreid over 30 jaar uitgekeerd te krijgen of in één keer de uitbetaling van bijna 750 miljoen dollar. De meeste deelnemers kozen in het verleden voor die laatste optie. Overigens gaan er ook nog belastingen van het geldbedrag af. Hoeveel er precies wordt afgeroomd, hangt af van waar de winnaar woont.||https://nos.nl/artikel/2438860-jackpot-van-1-3-miljard-dollar-in-amerikaanse-megaloterij-gevallen
2022-07-30||Van Milkshake tot samba: Nederland beleeft dag vol evenementen|| Het was gisteren op veel plekken in Nederland druk in steden, op festivalterreinen en rond het water, want het is een weekend vol evenementen. En veel festiviteiten worden voor het eerst sinds de coronapandemie weer gehouden. Zo is in Amsterdam de start van de Pride, wordt in Rotterdam het Zomercarnaval gehouden, en in Kerkrade is het laatste weekend van het drukbezochte Wereld Muziek Concours. Er zijn ook verschillende festivals, zoals het technofestival Awakenings in Hilvarenbeek en dancefestival Milkshake in Amsterdam. En dan was er ook nog de eerste dag van het kampioenschap Skûtsjesilen, in Grouw, net als de voorlaatste dag van de kermis in Tilburg en het Truckstar Festival in Assen. In Amsterdam is Pride losgebarsten met de Pride Walk, waarin gedemonstreerd wordt voor gelijke rechten voor iedereen. Duizenden mensen liepen aan het begin van de middag mee vanaf de Dam richting het Vondelpark. In de hoofdstad zijn tot en met 7 augustus meer dan 300 activiteiten die in het teken staan van de zichtbaarheid en emancipatie van de lhbti-gemeenschap. In Rotterdam is het Zomercarnaval in volle gang met een parade door de straten van de stad, meldt Rijnmond. Dat is voor het eerst sinds de zomer van 2019. Twee edities daarna konden vanwege corona niet doorgaan. Dit keer zijn er geen praalwagens. Wel trekt een stoet van ruim 2500 dansers en danseressen, tientallen muziekgroepen, dj's en carnavalsgroepen over de vijf kilometer lange route door de binnenstad. Het is dit jaar bovendien een bijzondere editie, want er is voor het eerst sinds eerste editie in 1984 ook een koning. Voorheen was er alleen een koningin. Friesland loopt weer uit voor het skûtsjesilen. Twee weken lang zullen de oude platbodems met hun bemanningen op de Friese meren en plassen hun krachten meten. De wedstrijd begon in Grouw, met weinig wind, meldt Omrop Fryslân. Maar dat maakte de vele duizenden toeschouwers, aan land en op het water, helemaal niets uit. Ze komen voor de show van de boten die tegen elkaar strijden, de fanfarekorpsen op de kade, of gewoon omdat ze gek zijn op Friese tradities. Het thuisteam won op eigen water de eerste race: Duizenden mensen vergapen zich dit weekend aan opvallende vrachtwagens bij het Truckstar Festival. Die staan opgesteld op het TT Circuit of rijden over de racebaan. Het festival wordt voor de 40e keer gehouden. Tegen RTV Drenthe zegt de organisator dat er meer aanmeldingen waren van trucks dan ooit tevoren: ruim 5000, terwijl er maar plek is voor 2200 wagens. Op het circuit was ook een korte protestactie van boeren tegen de stikstofplannen van het kabinet. In Amsterdam werd niet alleen de protestmars Pride Walk georganiseerd, diversiteit werd ook op het Milkshake-festival in het Westerpark gevierd. Het tweedaagse evenement werd twee jaar uitgesteld vanwege corona en was in februari binnen een uur uitverkocht. Ruim 34.000 mensen wisten een kaartje te bemachtigen. Het festival bestaat elf jaar en geldt als een van de populairste queer feesten van Nederland. Zondag is de laatste dag van de Tilburgse kermis. Opvallend daar was het saluut aan 'luchtbuks Ria'. Ria van Dijk, zoals ze heette, was een begrip op de kermis. Ruim tachtig jaar, sinds 1936, was ze een trouwe klant van de schiettent. Foto's van haar rake schoten waren te zien op tentoonstellingen in binnen- en buitenland. Vorig jaar overleed Van Dijk op 101-jarige leeftijd. Bij de schiettent op de kermis in Tilburg werd een aantal saluutschoten voor 'luchtbuks Ria' gebracht. Tegelijkertijd pakte haar achterneef een geweer en probeerde het net zo goed te doen als zijn oudtante. Dat lukte niet; hij schoot maar zes keer raak. De kermis is al een week bezig; bezoekers konden vorige week niet wachten: ||https://nos.nl/artikel/2438859-van-milkshake-tot-samba-nederland-beleeft-dag-vol-evenementen
2022-07-30||Iraaks parlement opnieuw bestormd, tientallen demonstranten gewond|| In de Iraakse hoofdstad Bagdad hebben duizenden betogers opnieuw het parlement bezet. Tientallen mensen zijn daarbij gewond geraakt, zes van hen zijn er slecht aan toe. De demonstranten verzamelden zich op een brug die leidt naar de zwaarbeveiligde groene zone. In die zone bevinden zich belangrijke overheidsinstanties, ambassades en het parlement. Tientallen demonstranten slaagden erin betonnen versperringen voorbij te komen en het parlement binnen te dringen. De meeste demonstranten zijn aanhangers van Muqtada al-Sadr, een van de belangrijkste sjiitische geestelijken van Irak. Zij zijn het niet eens met de kandidaat voor het premierschap die is voorgedragen door andere sjiitische partijen. Het gaat om Mohamed Shia al-Sudani, een 52-jarige oud-minister en een sjiitische rivaal van al-Sadr. De demonstranten zien die mogelijke benoeming niet zitten en dreigen in het parlementsgebouw te blijven, tot hun eisen worden ingewilligd. Waarnemend premier Mustafa al-Kadhimi heeft de demonstranten opgeroepen zich onmiddellijk terug te trekken. Hij zegt de staatsinstellingen te zullen beschermen. Woensdag werd het parlement ook al bestormd door honderden aanhangers van al-Sadr. Daarbij raakten 70 mensen gewond, onder wie politieagenten. Tegen de demonstranten werd onder meer traangas ingezet. De politieke beweging van al-Sadr werd bij de parlementsverkiezingen vorig jaar de grootste partij. al-Sadr behaalde 74 van de 329 zetels, maar slaagde er niet in tot een meerderheidscoalitie te komen met soennitische en Koerdische partijen. Vorige maand trok hij daarom alle leden van zijn partij terug uit het parlement. Die zetels zijn inmiddels ingenomen door rivaliserende sjiitische partijen, die de steun hebben van Iran. Door de politieke impasse zijn er nog altijd geen nieuwe premier en president benoemd. Buitenlandse waarnemers maken zich zorgen over de situatie in Irak, dat feitelijk in een permanente politieke crisis verkeert.||https://nos.nl/artikel/2438856-iraaks-parlement-opnieuw-bestormd-tientallen-demonstranten-gewond
2022-07-30||Na jaren van corona kan het weer: op familiebezoek naar Marokko || Door corona konden Marokkanen in Europa de afgelopen twee jaar niet of nauwelijks het Noord-Afrikaanse land bezoeken. Het grensverkeer tussen Tanger in Marokko en het Spaanse Algeciras lag goeddeels stil. Hoe anders is dat nu. Naar verwachting wordt dit het drukste weekend van deze zomervakantie. Bij de Spaanse haven van Algeciras staan weer rijen auto's te wachten op de veerboot die ze naar Tanger moet brengen. De Marokkaanse autoriteiten verwachten dat er dit jaar ongeveer 1,5 miljoen toeristen via deze route het land zullen bezoeken. De piek van dit weekend bestaat uit zowel vakantiegangers die terugkeren naar Europa als reizigers die juist aan hun vakantie in Marokko beginnen. De Nederlandse vakantiegangers zijn vooral in het noorden van Marokko te vinden, voor velen een reis van in totaal 72 uur. "De reis begint voor mij al wanneer ik de deur achter me dichttrek", zegt Abdeslam Chentouf uit Eindhoven. "Marokko is net als je moeder, het is een deel van je leven." In tegenstelling tot een paar weken geleden verlopen de overtochten nu soepel. Eerder bleek dat de havens niet helemaal berekend waren op de toestroom van de vele toeristen: er was chaos en er waren urenlange wachttijden. Marokkaanse Europeanen op de boot zijn blij dat ze weer naar Marokko kunnen: Vroeger verliep de reis anders. Grote gezinnen gingen in een busje vol met cadeaus op weg om familieleden in Marokko blij te maken. Geslapen werd er op het parkeerterrein van een Frans of Spaans pompstation. Maar nu slapen de mensen, als het even kan, onderweg in een hotel. Op de boot van Algeciras naar Tanger vertelt een Frans-Marokkaanse vrouw over hoe de vooruitgang van de Europese Marokkanen terug te zien is in de manier waarop zij tegenwoordig naar Marokko reizen. Zichtbaar geëmotioneerd vertelt ze: "Onze ouders zijn voor onze toekomst naar Europa vertrokken, en door naar Marokko af te reizen in oude bussen wilden ze dat we onze afkomst niet zouden vergeten." De jaarlijkse toeristenstroom leidt tot een flinke inkomstenbron voor Marokko. Vlak bij de beroemde Cinema Rif in Tanger vertelt verkoper Mourad dat hij blij is met de komst van Europese Marokkanen. Hij verkoopt onder andere khandoura's, kleurrijke jurken die vooral thuis worden gedragen. Een populair kledingstuk dat veel aan toeristen wordt verkocht. "De afgelopen drie jaar waren moeilijk. We hadden weinig inkomsten. De komst van mensen uit 'elgarish' (buitenland) brengt hoop." Met de inkomsten van deze zomer kunnen de verkopers in ieder geval weer een paar maanden rond komen. Dat mensen zich op hun vakantie voorbereiden, ziet ook Fatima El Kaddouri. In Tanger runt ze al een paar jaar haar eigen tandenbleekpraktijk. Sinds kort geeft ze in haar online video's ook adviezen aan vakantiegangers over Marokko. Ze krijgt voornamelijk vragen van vrouwen uit Nederland, die bijvoorbeeld willen weten waar ze terechtkunnen als ze willen zwemmen of als hun kind ziek wordt. "Met alle liefde licht ik mensen voor over de plekken in Marokko waar ze het beste naartoe kunnen gaan. Als je hier niet woont of de taal niet goed spreekt, kan het lastig zijn." Fatima kijkt enorm uit naar de komst van alle bezoekers. "Je ziet in het centrum van Tanger meteen wie er uit Nederland komt", vertelt ze lachend. Voor Samir Benallal uit Utrecht heeft reizen naar het Noord-Afrikaanse land ook een ander doel. Samen met een vriend beheert hij Rif Archives, een educatieve onderzoekswebsite die de geschiedenis van vooral het Rif-gebied in kaart brengt. Hij reist naar steden om te spreken met prominente personen en nazaten van mensen die een belangrijke rol hebben gespeeld in de geschiedenis van het land. Of hij struint kleine boekhandels af op zoek naar geschiedschrijving waar volgens hem de diaspora weinig vanaf weet. "De meeste mensen uit de diaspora kennen dit land helaas alleen van de vakanties. We hebben een heel rijke geschiedenis en identiteit, maar je ziet dat zelfs de lokale bevolking hier geen aandacht aan schenkt." De zomervakantie is voor de lokale Marokkanen vooral een tijd waarin ze veel geld kunnen verdienen. Door de recent gestegen prijzen voor voedsel en gas in het land is dat dan ook hard nodig.||https://nos.nl/artikel/2438854-na-jaren-van-corona-kan-het-weer-op-familiebezoek-naar-marokko
2022-07-30||Nieuw monument in Rotterdam voor gedeporteerde Joden|| Precies tachtig jaar nadat de eerste Joden uit Rotterdam werden weggevoerd, is er een nieuw monument. Op de kade aan de Maas waar de Joden zich in de Tweede Wereldoorlog van de Duitse bezetter moesten melden, zijn met de hand tienduizend steentjes neergelegd. Die staan symbool voor de ongeveer tienduizend Joden uit de regio die via Westerbork werden gedeporteerd naar de concentratie- en vernietigingskampen. Op de kade in Rotterdam-Zuid, niet ver van de Erasmusbrug, zijn ook verschillende soorten siergras aangeplant. "Die wuiven heen en weer en staan symbool voor onze levende herinnering aan de omgekomen Joodse Rotterdammers", zegt een van de initiatiefnemers, Frank van Gelderen bij Rijnmond. "Niet de hele kade is beplant. De onbeplante stukken staan voor de leegte die overbleef. Tussen het siergras zijn looppaden met de tienduizend steentjes, die dus staan voor de tienduizend Rotterdamse Joden die niet terugkwamen." In de nacht van 30 op 31 juli 1942 was het eerste transport vanaf de kade aan de Maas die nu de Eva Cohen-Hartogkade heet. Destijds was dat een winderig haventerrein met een loods, waar Joden uit Rotterdam en van de Zuid-Hollandse eilanden zich moesten melden. Uiteindelijk zouden er na dat eerste transport nog zeven volgen. Slechts een heel klein deel van de mensen die toen zijn weggevoerd, kwam terug. Al eerder werd vlak bij de kade het Joods Kindermonument onthuld. Daarop staan de namen van alle 686 kinderen tot en met 12 jaar die vanaf die plek zijn gedeporteerd. Voor het nieuwe monument zijn steentjes gebruikt die in 2020 werden gebruikt voor het kunstproject Levenslicht van het Nationaal Comité 4 en 5 mei. Kunstenaar Daan Roosegaarde verzamelde toen in totaal 104.000 steentjes die symbool stonden voor de 104.000 Nederlandse slachtoffers van de Shoah. Het monument, waarbij de steentjes licht gaven, lag telkens op een andere plek in Nederland en is één dag in zijn geheel in Rotterdam te zien geweest. Toen het project was afgelopen, wist Van Gelderen tienduizend steentjes te 'regelen'. Die liggen nu dus in Rotterdam. "Het is geen namenmonument. De verschillende grootte en vorm van de stenen symboliseren de mensen, maar je ziet de namen niet", legt Van Gelderen uit. Langs de kade is ook een olijfboom in een grote plantenbak geplaatst. De olijfboom staat voor vrede en verbinding. Het nieuwe monument wordt morgen in gebruik genomen tijdens de jaarlijkse herdenking op de Eva Cohen-Hartogkade.||https://nos.nl/artikel/2438851-nieuw-monument-in-rotterdam-voor-gedeporteerde-joden
2022-07-30||Man opgepakt voor brandstichting tijdens boerenactie op A28|| Een man uit Zwolle is opgepakt omdat hij betrokken zou zijn bij brandstichting op de A28 ter hoogte van Rogat, bij Meppel. De verdachte is 29 jaar en werd gisteravond aangehouden. Bij de protestactie van afgelopen woensdag stonden trekkers in de berm en werden hooibalen in brand gestoken. De man wordt verdacht van brandstichting en opruiing. De politie sluit meer aanhoudingen niet uit. Het is de tweede arrestatie in verband met de boerenprotesten tegen het stikstofbeleid van de afgelopen dagen. Eergisteren werd een man van 42 aangehouden voor het dumpen van afval op de A18 bij Westendorp. Bij die actie blokkeerden boeren de snelweg en was er rotzooi op de weg gegooid. De snelwegprotesten van de afgelopen dagen in beeld:||https://nos.nl/artikel/2438850-man-opgepakt-voor-brandstichting-tijdens-boerenactie-op-a28
2022-07-30||Meer geweld rond voetbalwedstrijden, pleidooi voor strengere aanpak|| Voetbalwedstrijden werden het voorbije seizoen soms ontsierd door incidenten. Vuurwerk gooien naar mensen met kinderen, spelers slaan vanaf de tribunes, confrontaties met de politie, het zijn enkele voorbeelden van supportersgeweld in en om het stadion. Het afgelopen halfjaar zijn al bijna evenveel voetbalgerelateerde dossiers bij het Openbaar Ministerie (OM) binnengekomen als in heel 2019. Dat was het laatste jaar voor de coronacrisis losbarstte en er geen of minder publiek in de stadions zat. Over de eerste zes maanden van dit jaar staat de teller op 155. 107 daarvan draaiden om openlijke geweldpleging. In heel 2019 waren er 164 zaken, waarvan 85 openlijke geweldpleging. Andere incidenten zijn belediging, mishandeling, vernieling en het afsteken van vuurwerk. Volgens Jan Brouwer, hoogleraar recht en samenleving aan de Rijksuniversiteit Groningen, komen alleen de ernstige vergrijpen bij het OM terecht. "Deze stijging laat wel zien dat het geweld rond het voetbal heftiger wordt", zegt hij. Het OM doet geen uitspraken over de cijfers omdat het "daar geen onderzoek naar heeft gedaan". Hoogleraar Brouwer, die al jaren onderzoek doet naar supportersgeweld, denkt dat de toename van het geweld te maken heeft met de verandering in de hiërarchie in bepaalde 'harde kern'-supportersgroepen. "Aan de bovenkant zijn er heel veel mensen weggegaan, die vonden het genoeg geweest. Aan de onderkant is er erg veel nieuwe aanwas bijgekomen." Volgens hem is er bijna niemand meer om jonge supporters bij de hand te nemen, en de regels te vertellen. "Er heerst een soort van anarchie en na het stilleggen van de toegang tot stadions, waren supporters een beetje uitgehongerd en toe aan een verzetje", zegt hij in het NOS Radio 1 Journaal. Ook buiten het stadion leefden supporters zich uit. Na een duel tussen NEC en Vitesse in oktober vorig jaar, braken er rellen uit. Agenten werden bekogeld met stenen en boomstronken. Politiemensen en politiepaarden raakten gewond. Ruim 50 stadionverboden werden opgelegd Burgemeester Marcouch van Arnhem, de thuishaven van Vitesse, vindt dat er voor "dit soort gasten", geen plek meer moet zijn. "Voetbalclubs houden er nog te veel vast aan dat er zonder hen geen sfeer is." Marcouch vindt onder meer dat de toegangscontrole tot het stadion veel uitvoeriger en nauwkeuriger moet. "Als ze zien dat er bij de poort gecheckt wordt op bezit van drugs en vuurwerk of dat iemand een stadionverbod heeft, dan zie je dat het beter gaat. Supporters willen niet opgepakt worden."  Marcouch ziet heil in een "persoonsgerichte aanpak" en wil dat geweldplegers ook in andere plaatsen een stadion niet meer in mogen. "Deze zogenaamde supporters zijn alleen maar uit op geweld. Je moet de raddraaiers goed kennen en de maatregelen consequent toepassen.", zegt hij in het NOS Radio 1 Journaal. Volgens hoogleraar Brouwer zou het goed zijn als burgemeesters ook gemakkelijker verboden voor andere stadions kunnen afkondigen.  De KNVB kan een landelijk stadionverbod opleggen. In de eerste helft van het afgelopen seizoen gebeurde dat ruim 400 keer. In de eerste helft van het seizoen 2019 - 2020 waren het ruim 150. De bond weet nog niet hoeveel hoeveel stadionverboden er in het hele seizoen zijn opgelegd. Het zou hoogleraar Brouwer niet verbazen als "het er rond de 1500 zijn".||https://nos.nl/artikel/2438847-meer-geweld-rond-voetbalwedstrijden-pleidooi-voor-strengere-aanpak
2022-07-30||Piek van 870 kilometer file in Frankrijk op 'traditionele zwarte zaterdag'|| Het is op deze zwarte zaterdag filerijden op veel Europese wegen, vooral richting het zuiden. Rond het middaguur stond er in Frankrijk ruim 870 kilometer file. De vertragingen nemen inmiddels wel wat af. "Het is zoals we hadden verwacht heel druk geworden", zegt Arnoud Broekhuis van de ANWB. "Als je er vijf uur extra over doet om in het zuiden van Frankrijk te komen, dan is dat een traditionele zwarte zaterdag."  Op de A7 van Lyon richting Marseille, het zuidelijke deel van de Autoroute du Soleil, staat tussen Vienne en Orange nog altijd een file waardoor automobilisten zo'n 2,5 uur langer onderweg zijn. Dit weekend gaan onder meer veel Parijzenaars op vakantie, net als inwoners van Zuid-Duitsland. Daar was het vanochtend al erg druk voor de grens met Oostenrijk. Tussen München en Salzburg was er al vroeg in de ochtend een uur vertraging en wegens de afsluiting van de A99 bij München is het rond de Beierse stad nog altijd druk. Veel Duitsers trekken naar de Adriatische kust, waardoor het ook erg druk is richting Slovenië en Kroatië. Op de route over de Brennerpas, van Oostenrijk naar Italië, liep de vertraging eerder vandaag op tot zo'n 3,5 uur. Ook richting het noorden kan het verkeer niet altijd doorrijden. Dat is onder meer te zien bij de Elbetunnel bij Hamburg. Die is in noordelijke richting dicht voor werkzaamheden, wat leidt tot grote drukte op andere wegen rond de Duitse stad. Naast inwoners hebben ook terugkerende Scandinaviërs en Nederlanders die naar het noorden reizen daar last van. Op de meeste Europese wegen neemt de vertraging richting het eind van de middag en avond af, verwacht Broekhuis van de ANWB. "Meestal hebben we rond het middaguur de piek te pakken. We gaan ervan uit dat het vanaf nu verder slinkt." Volgend weekend wordt opnieuw grote drukte verwacht door vakantieverkeer. Op het spoor waren er gisteravond problemen met de Thalys. Het treinverkeer was zwaar ontregeld nadat een trein tussen Parijs en Brussel op een dier was gebotst. De trein kon door technische problemen daarna niet verder. Op de lijn Brussel-Parijs werden zes Thalys-treinen geschrapt. Daardoor strandden honderden reizigers, van wie 750 de nacht doorbrachten in een Thalys-trein op station Brussel-Zuid, melden Belgische media. Anderen boekten een hotel of gingen naar huis. Volgens Thalys is het treinverkeer vandaag weer hervat. Alle gedupeerde reizigers worden gecompenseerd, belooft de treindienst op Twitter. "We hebben te maken met het ene incident na het andere, een verminderd transportplan en veel collega's die op vakantie zijn. We doen ons uiterste best en iedereen zal een antwoord en compensatie krijgen. Maar het kan even duren." Het is het derde incident op de Thalys-verbinding in twee weken. Eerder deze maand kwamen twee treinen stil te staan door technische problemen. Reizigers moesten soms uren wachten voor ze werden geëvacueerd.||https://nos.nl/artikel/2438839-piek-van-870-kilometer-file-in-frankrijk-op-traditionele-zwarte-zaterdag
2022-07-30||Brandweerauto kantelt in Capelle, brandweerman zwaargewond|| Een brandweerman is gisteravond zwaargewond geraakt in Capelle aan den IJssel. De brandweerauto waarin hij zat vloog met hoge snelheid uit de bocht en kantelde. Een tweede brandweerman in dezelfde auto raakte lichtgewond en kon na een nachtje in het ziekenhuis weer naar huis. De brandweerauto was met sirenes en zwaailichten onderweg naar een brand in Rotterdam-Nesselande. Het ging mis toen de bestuurder een bocht maakte, waarbij de auto naast de weg op zijn kant terechtkwam. De klap was groot, maar de twee brandweermensen "hebben nog geluk gehad dat niet de cabine maar de bovenkant van de auto tegen een boom terechtkwam", zegt een woordvoerder van de veiligheidsregio tegen Rijnmond. Personeel uit een andere brandweerauto die onderweg was naar dezelfde brand, heeft eerste hulp verleend bij het ongeluk. Voor die mensen is afgelopen nacht opvang geregeld in de kazerne. De brand, in het dak van een woongebouw in Rotterdam-Nesselande, is door collega-brandweerlieden snel geblust. Directeur Littooij van de Veiligheidsregio Rotterdam-Rijnmond steunde zijn collega's op Twitter:||https://nos.nl/artikel/2438835-brandweerauto-kantelt-in-capelle-brandweerman-zwaargewond
2022-07-30||Premier Australië belooft referendum over meer invloed voor inheemse bevolking|| De Australische premier Albanese belooft nog deze regeringstermijn een referendum te houden dat moet leiden tot meer invloed van de inheemse bevolking in het parlement. De premier presenteerde vandaag de ontwerptekst voor het referendum met als belangrijkste vraag: moet de Aboriginal stem in het parlement worden verankerd? Albanese stelt voor om een commissie in te stellen die advies geeft aan het parlement over zaken die van invloed zijn op de levens van de oorspronkelijke bewoners van Australië. Voor dat idee is wel een grondwetswijziging nodig die niet zomaar kan worden teruggedraaid door toekomstige regeringen. De premier benadrukte wel dat het niet gaat om een soort 'derde kamer' in het parlement en dat de commissie geen vetorecht krijgt. Het plan om een stem van de Aboriginal-gemeenschap in de grondwet te verankeren is niet nieuw. Na lang onderzoek en overleg kwamen Aboriginal-leiders in 2017 met het 'Uluru Statement from the Heart'. Daarin zetten ze uiteen hoe de erkenning van de oorspronkelijke bevolking in het parlement eruit moet zien. Honderden Aboriginal-leiders kwamen toen dagenlang samen aan de voet van de grote rode rots in het centrum van het land: Uluru. Maar toenmalig premier Turnbull wees het voorstel af, en de daarop volgende regering maakte geen werk van het organiseren van een referendum. Bij zijn verkiezingsoverwinning in mei beloofde Albanese dat hij alle aanbevelingen uit het 'Uluru Statement of the Heart' zou overnemen. In zijn toespraak op het Garma-festival vandaag, het grootste Aboriginal festival van het land, zei Albanese: "Ik geloof dat Australiërs de ruimte hebben in hun hart, voor een verklaring vanuit het hart". Het is een poging van het land om in het reine te komen met zijn bloedige geschiedenis. Sinds de Britten in 1788 voet aan wal zetten, is de Aboriginal-bevolking achtergesteld en onderdrukt. De kolonisten besloten dat Australië 'terra nullius' was: land van niemand. Dat betekende dat er geen verdrag werd gesloten met de oorspronkelijke bevolking. De Aboriginal bevolking werd jarenlang systematisch uitgeroeid en met westerse ziekten besmet. Ook nu nog is deze bevolkingsgroep kwetsbaar. Mensen leven gemiddeld acht tot negen jaar korter dan de rest van de bevolking. Er komen veel chronische ziekten voor, zoals overgewicht. De werkloosheid is hoog en Aboriginal veroordeelden maken een onevenredig groot deel uit van de gevangenispopulatie. Een aanzienlijk deel van de gemeenschap woont op afgelegen plekken, waar vaak geen basisvoorzieningen als stromend water zijn. Opeenvolgende regeringen hebben bijgedragen aan het trauma dat vele generaties van de oorspronkelijke bevolking hebben. Zo zijn er de 'gestolen generaties'. Zo'n honderdduizend Aboriginal kinderen zijn tussen 1910 en 1970 bij hun ouders weggehaald. Het was bewust beleid van de regering om Australië een zo wit en westers mogelijke identiteit te geven. Dit leidde tot veel ellende, waar ook huidige generaties nog last van hebben. In 2008 bood de toenmalige premier Kevin Rudd formeel zijn excuses aan voor het leed dat de Aboriginals in de loop van de jaren door de overheid is aangedaan. De laatste jaren hebben verschillende overheden geprobeerd om de sociale ongelijkheid te verminderen, maar het beleid heeft weinig effect gehad. De hoop is dat als de Aboriginal gemeenschap er meer bij betrokken wordt, daar verandering in komt. Overigens is het niet eenvoudig om in Australië de grondwet aan te passen. Slechts acht van de in totaal 44 referenda die het land ooit heeft gehouden zijn succesvol geweest. Ook is de steun van de oppositie nog niet zeker. Er is nog geen datum voor het referendum, maar de regering wil het voor de volgende verkiezingen in 2025 houden.||https://nos.nl/artikel/2438833-premier-australie-belooft-referendum-over-meer-invloed-voor-inheemse-bevolking
2022-07-30||Sociaal netwerk zonder filters of likes, waarom is BeReal zo populair?|| Het sociale netwerk BeReal timmert aan de weg in Nederland. De app is in de afgelopen vier maanden bijna een miljoen keer gedownload en is vooral onder jongeren populair. Volgens experts speelt de app, die door de makers een 'anti-Instagram' wordt genoemd, handig in op "een maatschappelijke behoefte aan kleinschaligere en authentiekere sociale media". Op BeReal vind je geen bewerkte foto's met een perfecte compositie en een mooi filter. Gebruikers krijgen een keer per dag een melding dat het 'tijd is om echt te zijn' ('it's time to be real'). Vervolgens heb je twee minuten de tijd om een foto te nemen en te publiceren op je profiel. Het tijdstip is elke dag anders, maar voor elke gebruiker hetzelfde. Het is niet mogelijk om je kiekjes te bewerken voordat je ze met vrienden deelt. De makers van de app hopen dat je door de tijdslimiet een authentiek kijkje in je leven geeft en dingen laat zien die je niet zo snel op andere sociale media zou posten. Ook na de eerste twee minuten kun je nog een post maken, maar dan staat er wel duidelijk boven dat je te laat was. Deze aanpak kan bijzondere foto's opleveren. Gebruiker Nick (26) vertelt dat hij door het onverwachte tijdstip weleens een BeReal heeft gemaakt op de wc of in bed, kijkend naar een serie. Maar dat is volgens hem juist zo leuk aan de app: "Op andere sociale media draait het tegenwoordig heel erg om het perfecte plaatje, hier zie je het echte leven." Cijfers van marktonderzoeker Sensor Tower tonen aan hoe de app in een paar maanden tijd een enorme groei heeft doorgemaakt. Opmerkelijk, want de app is niet nieuw. De eerste versie van BeReal, die werd ontwikkeld door twee Franse programmeurs, stamt uit januari 2020. Popcultuur-expert Rabia Sitabi denkt dat de app nu zo succesvol is omdat het aansluit op de tijdgeest. "Na de pandemie kunnen we eindelijk weer naar buiten, kunnen we reizen. We hebben weer iets om te laten zien in ons dagelijkse leven." En dat het dagelijkse leven er niet perfect hoeft uit te zien, is volgens Sitabi ook al langer een trend. "Bij de nieuwe generatie sociale media gaat het erom jezelf zo ongefilterd mogelijk te laten zien. Dit was al het geval bij Snapchat, Instagram Stories en het live gaan op bijvoorbeeld TikTok." Sitabi merkt dat het onder jongeren niet langer het doel is om duizenden volgers te hebben, maar om online jezelf te kunnen zijn. "De nieuwe generatie is erg bezig met identiteit en zoekt plekken waar ze die semi-privé kunnen delen met elkaar." Volgens nieuwemedia-expert Reinder Rustema zit de kracht van BeReal ook in de beperkingen die het platform stelt: je kan niet meer dan één foto per dag uploaden. "Schaarste werkt, dat roept verlangen op. Twitter werd ook een succes doordat het berichten beperkt tot een bepaald aantal karakters." Ook neemt het gebruik van BeReal door de gelimiteerde hoeveelheid foto's maar weinig tijd in beslag. Je kan niet eindeloos blijven scrollen zoals op andere apps. Gebruiker Sam (17) herkent zich daarin: "Op Instagram moet je lang scrollen om je vrienden te zien. Op BeReal zie ik alleen de dagelijkse foto's van de kleine kring die ik heb toegevoegd." Rustema noemt het nieuwe platform een antwoord op de tekortkomingen van andere sociale media: "Facebook is te openbaar, Instagram gaat te veel om aandachttrekkerij en Twitter is te ruig". Eigenlijk gaat BeReal volgens hem terug naar de begintijd van sociale media. "Je deelt je berichten maar met een kleine kring mensen en het gaat niet om de likes, maar over nieuwsgierigheid naar het leven van je vrienden." Het komt niet vaak voor dat een relatief nieuw sociaal netwerk zo populair wordt. De markt wordt gedomineerd door Whatsapp, Facebook, Instagram en TikTok. Het succes van BeReal doet een beetje denken aan Clubhouse, de app die in 2020 een enorme hype was maar inmiddels nergens meer is te bekennen. De vraag is dan ook of de app een permanente plek in het medialandschap kan veroveren of snel weer zal verdwijnen. Popcultuur-expert Sitabi verwacht dat de app geen lange houdbaarheidsdatum heeft. Volgens haar speelt BeReal in op een behoefte van dit moment, maar zal het nooit de nieuwe Instagram worden. "Als je tante over een jaar BeReal heeft, wil jij het niet meer hebben."||https://nos.nl/artikel/2438829-sociaal-netwerk-zonder-filters-of-likes-waarom-is-bereal-zo-populair
2022-07-30||Mobiele politiepost en extra toezicht na explosies Hoef en Haag|| In de woonwijk in Hoef en Haag waar afgelopen weken twee explosies waren, komt een tijdelijke mobiele politiepost. Ook wordt het aantal handhavers uitgebreid en er komt extra camera- en politietoezicht in het Utrechtse nieuwbouwdorp. De gemeente heeft dat gisteravond bekendgemaakt op een inderhaast belegde bewonersbijeenkomst, meldt RTV Utrecht. Daar waren zo'n 150 mensen. Gistermorgen rond 04.00 uur was er een explosie midden in de wijk. Niemand raakte gewond, maar een aantal woningen raakte beschadigd. Twee straten werden tijdelijk ontruimd. Bewoners reageerden geschokt, vooral omdat er begin deze maand ook al een explosie was bij een woning in dezelfde wijk. De politie houdt er sterk rekening mee dat de explosies te maken hebben met een conflict in het drugsmilieu. Omdat het onderzoek nog loopt, kon burgemeester Sjors Fröhlich daar op de bewonersbijeenkomst verder niets over zeggen. "Gelukkig begrepen de mensen dat. Ze wilden toch vooral weten wat wij gaan doen om het veilig te krijgen", aldus de burgemeester. De nieuwe veiligheidsmaatregelen bestaan naast de mobiele politiepost en extra toezicht ook uit 'een plek' waar bewoners terechtkunnen met hun vragen. Of dat een website wordt of een telefoonnummer is nog niet bekend. De burgemeester kan niet garanderen dat dit de laatste explosie was in Hoef en Haag. "Ik kan alleen beloven dat we alles in het werk stellen om dat te voorkomen." "Er wás al meer politie in Hoef en Haag. Uit onderzoek na de eerste explosie bleek het vooral te gaan om een dreiging tegen een specifieke woning. Daarom hebben we die ook gesloten. Maar dit zagen ook wij niet aankomen", zei de burgemeester, doelend op de tweede explosie. Na de eerste explosie begin juli werd een 42-jarige man uit Den Haag opgepakt, Hij wordt ook verdacht van een explosie bij een woning in Tienhoven, eveneens in de provincie Utrecht.||https://nos.nl/artikel/2438827-mobiele-politiepost-en-extra-toezicht-na-explosies-hoef-en-haag
2022-07-30||Silicon Valley maakt zich na jaren van groei op voor mindere tijden|| De techsector zet zich schrap voor economische tegenwind, Stevige groei maakt plaats voor lichte groei, stilstand of zelfs krimp en de vooruitzichten zijn onzeker. Neem de kwartaalcijfers van Meta, het moederbedrijf van Facebook en Instagram. Voor het eerst wordt een lagere omzet gemeld. Snapchat ziet zijn verliezen steeds verder oplopen, bij Twitter rommelt het (overnameruzie met Tesla-topman Musk) en Netflix verliest door toenemende concurrentie opnieuw abonnees en grijpt flink in. En het ging de afgelopen jaren zo goed met de techsector. Door de pandemie ging de wereld 'online'. Thuiswerken werd de norm en voor entertainment ging je niet meer de deur uit, al was het het maar omdat alles in de lockdowns dicht was. De groei bij de techgiganten kon niet op, met 2021 als hoogtepunt. Maar sindsdien zit de klad erin, deels veroorzaakt door de oplopende inflatie en economische onrust. Adverteerders worden voorzichtiger en geven minder geld uit. Meta, Snap, Twitter en Netflix groeiden tijdens de pandemie allemaal, maar de afgelopen maanden daalden de beurskoersen: Beursanalist Jim Tehupuring van 1Vermogensbeheer denkt dat de beurs de afgelopen maanden overdreven heftig heeft gereageerd. Er werd rekening gehouden met nog slechtere cijfers en zo bekeken vielen de kwartaalcijfers nog mee. En dat brengt enigszins rust in de markt. "Het is niet zo dat alle techbedrijven er even slecht voorstaan, zegt Tehupuring. "Je hebt goede en slechte . Tot die eerste categorie behoren techbedrijven die winstgevend zijn en geen geld van buiten nodig hebben. De andere categorie zijn harde groeiers die geen winst maken en wél geld van buiten nodig hebben." Die 'slechte' bedrijven zijn in onzekere tijden veel risicovoller. Hij wijst op het moederbedrijf van Snapchat; daar lukt het niet om winst te maken. Twitter kampt met hetzelfde probleem. En bij Netflix speelt meer de vraag of het nog veel verder kan groeien, omdat er veel aanbieders zijn bij gekomen. Een bedrijf ontwikkelt zich in drie fases, zegt Tehupuring. Eerst is er de onstuimige start. Dan wordt er succes geboekt, zonder dat er echt geld wordt verdiend. Daarna komt, als het goed is, de derde fase: de cash cow. En in die categorie zit big tech. Meta, Google, Apple, Microsoft en Amazon zijn samen goed voor een kwartaalomzet van omgerekend 350 miljard euro. Ze zijn zo groot dat ze flink wat tegenslag kunnen hebben. Dat neemt niet weg dat de techsector de afgelopen jaren gewend is geraakt aan het enorme succes, zeker tijdens de coronapandemie. Maar dat is dus voorbij. "De situatie nu is erger dan in de eerste drie maanden van dit jaar", zegt Meta-topman Zuckerberg. Z'n bedrijf zag het voor het eerst de omzet licht dalen. Voorafgaand aan de kwartaalcijferperiode kwamen er allerlei berichten naar buiten dat de bedrijven minder personeel aannemen. Dat wordt gezien als een signaal aan beleggers dat de techbedrijven de verslechterde omstandigheden serieus nemen. Voor Silicon Valley, waar het draait om groei, groei en nog eens groei, is dat een grote verandering. Zo neemt Google normaal gesproken duizenden werknemers aan. Dat de zoekgigant dit nu even niet doet, wordt gezien als een ongewone stap. Ook Apple, met 2500 miljard dollar het waardevolste bedrijf ter wereld op de beurs, wil wil naar verluidt minder mensen aannemen en beter op de uitgaven letten.||https://nos.nl/artikel/2438825-silicon-valley-maakt-zich-na-jaren-van-groei-op-voor-mindere-tijden
2022-07-30||Paus Franciscus gaat het rustiger aan doen door leeftijd en knieproblemen || Paus Franciscus gaat het door zijn leeftijd en gezondheidsproblemen rustiger aan doen. Dat zei hij tegen journalisten na een zesdaags bezoek aan Canada. "Ik denk niet dat ik nog zoveel reizen kan maken als voorheen", aldus de 85-jarige kerkvorst aan boord van het pauselijke vliegtuig. De reis was voor hem "een beetje een test". De 85-jarige leider van de Rooms-Katholieke Kerk zei dat zijn pausschap in een "nieuwe, langzamere fase" is beland. Aan aftreden denkt hij op dit moment niet, benadrukte hij, maar "de deur staat open". "Tot vandaag heb ik de deur niet gebruikt. Ik vond het niet nodig om die optie te overwegen, maar dat betekent niet dat ik dat overmorgen niet doe." De paus heeft al vaker gezegd dat er een kans is dat hij net als zijn voorganger Benedictus voortijdig het ambt neerlegt. "Dat is geen ramp. Er kan een wisseling van pausen zijn, dat is geen probleem." Benedictus trad in 2013 terug vanwege zijn hoge leeftijd en om gezondheidsredenen. De voormalige kerkleider, die nu 95 is, draagt sindsdien de titel emeritus paus en woont nog altijd in het Vaticaan. De paus sprak met journalisten tijdens de vlucht terug naar Rome: Franciscus heeft al lange tijd veel last van zijn knie en in Canada zat hij het grootste deel van de tijd in een rolstoel. De problemen zouden met een operatie verholpen kunnen worden, maar de paus wil niet meer onder het mes. Dat komt doordat hij nog altijd kampt met bijwerkingen van de narcose bij een darmoperatie een jaar geleden. Deze maand stond er eerst ook een reis naar Afrika op het programma, maar door de knieproblemen moest de paus die laten schieten. Hij zei op de terugvlucht uit Canada dat hij die landen nu eerst wil bezoeken, voor hij een besluit neemt over andere reizen. "Ik heb goede wil, maar we moeten zien wat het been zegt", aldus Franciscus. De paus was in Canada om zich in eigen persoon te verontschuldigen voor de misstanden op katholieke kostscholen. Op die scholen werden inheemse kinderen gedwongen tot integratie. Ze moesten hun eigen taal, cultuur en religie afleren. Dat kwam neer op culturele genocide, zei Franciscus aan boord van het pauselijke vliegtuig. Na de excuses afgelopen maandag kreeg hij kritiek omdat hij het woord 'genocide' niet had genoemd, zoals slachtoffers hadden gehoopt. "Het klopt dat ik dat woord niet heb gebruikt", zei Franciscus. "Het kwam niet in me op, maar wat ik beschreef was wel genocide."||https://nos.nl/artikel/2438823-paus-franciscus-gaat-het-rustiger-aan-doen-door-leeftijd-en-knieproblemen
2022-07-30||Twee fietsers Eindhoven zwaargewond na aanrijding, automobilist gevlucht|| De politie zoekt een automobilist die vanochtend vroeg twee fietsers heeft geschept in een woonwijk in Eindhoven. Beide fietsers raakten zwaargewond. De automobilist reed met hoge snelheid door, maar sloeg een paar honderd meter verderop over de kop en belandde tegen een lantaarnpaal. Daarna ging hij er lopend vandoor, meldt Omroep Brabant. De aangereden fietsers zijn een man en een vrouw. "We zijn druk op zoek naar de, vermoedelijk gewonde, bestuurder van de auto", zegt de politie. Op Burgernet wordt gemeld dat het gaat om "een getinte man" van begin 20. "Hij heeft donkere krullen en droeg op het moment van het ongeluk zwarte kleren", zo staat in de melding. Hulpdiensten spoedden zich na de aanrijding naar de plek van het ongeval:||https://nos.nl/artikel/2438813-twee-fietsers-eindhoven-zwaargewond-na-aanrijding-automobilist-gevlucht
2022-07-30||Gazprom staakt ook gasleveringen aan Letland|| Het Russische Gazprom zegt dat het gestopt is met het leveren van gas aan Letland. Volgens het bedrijf heeft Letland de voorwaarden voor de gaslevering geschonden. Gazprom maakt niet duidelijk wat het daarmee bedoelt. Gisteren meldde het Letse energiebedrijf Latvijas Gāze dat het in euro's betaalt voor Russisch gas en niet in roebels, zoals president Poetin en Gazprom hebben geëist. Maar het Letse energiebedrijf zegt dat het gas niet afkomstig is van Gazprom en dat daarom die voorwaarden niet gelden. De naam van de leverancier wil het bedrijf niet noemen, omdat het zou gaan om vertrouwelijke informatie. Saillant is overigens dat Gazprom zo'n 34 procent van de aandelen in Latvijas Gāze in handen heeft. Letland haalde vorig jaar zo'n 90 procent van zijn gasverbruik uit Rusland. Maar vanwege de Russische invasie in Oekraïne kondigde de Letse regering eerder aan dat het uiterlijk in januari 2023 volledig van het Russische gas af wil zijn. De regering van Letland zegt dat de actie van Gazprom daarom weinig effect zal hebben. "We voorzien geen grote gevolgen", zegt de staatssecretaris van Energie. Gazprom stopte eerder de levering van gas aan Bulgarije, Denemarken, Finland, Polen en Nederland. Deze landen weigeren het Russische gas af te rekenen via een speciale rekening van Gazprombank, waar euro's worden omgezet in roebels.||https://nos.nl/artikel/2438812-gazprom-staakt-ook-gasleveringen-aan-letland
2022-07-30||Braziliaan houdt vrouw en kinderen 17 jaar lang vast in huis|| In Brazilië zijn een vrouw en haar twee volwassen kinderen zeventien jaar lang vastgehouden door de vader van het gezin. De politie ontdekte het gezin na een anonieme tip, in een arme wijk in het westen van Rio de Janeiro. De vrouw en kinderen van 19 en 22 jaar oud waren vastgebonden, bevuild en uitgehongerd. Ze zijn ernstig ondervoed en uitgedroogd naar het ziekenhuis gebracht. De man is aangehouden. De moeder verklaarde volgens Braziliaanse media dat zij en haar kinderen soms drie dagen geen eten kregen. Ook werden ze volgens de vrouw het slachtoffer van fysiek en psychologisch misbruik. Zij mocht niet werken en de kinderen zouden nooit naar school zijn geweest. Buurtbewoners zeggen dat de man vaak harde muziek draaide om hulpgeroep van zijn slachtoffers te overstemmen. In 2020 kwam bij de autoriteiten al een melding binnen van mishandeling, maar het gezin werd toen niet gered. Onderzocht wordt waarom dat niet gebeurde.||https://nos.nl/artikel/2438806-braziliaan-houdt-vrouw-en-kinderen-17-jaar-lang-vast-in-huis
2022-07-30||'Pride Amsterdam is nog geen inclusief feest voor alle lhbti'ers'|| Pride barst dit weekend los in Amsterdam. Na twee edities die vanwege corona kleinschalig waren, manifesteert het evenement zich tot en met 7 augustus weer massaal in de hoofdstad met meer dan 300 activiteiten die in het teken staan van de zichtbaarheid en emancipatie van de lhbti+-gemeenschap. Startschot van het evenement is de Pride Walk, georganiseerd door Stichting Homomonument. Dat is een protestmars die om 11.00 uur op de Dam begint en die in het teken staat van de strijd die queer mensen in Nederland nog altijd voeren tegen discriminatie en uitsluiting. Want Pride is ook protest, aldus de organisatie van Pride, die de mars financieel ondersteunt. Dat protest vindt ook binnen de lhbti-gemeenschap plaats. Zo liep de actiegroep Reclaim Our Pride vorig jaar mee met de Pride Walk, om aandacht te vragen voor de positie van de meest gemarginaliseerde groepen binnen de regenbooggemeenschap. Dit jaar zijn er eveneens belangengroepen die zich inzetten voor meer diversiteit en solidariteit. "Want geweld tegen lhbti+'ers kan je niet los zien van (institutioneel) racisme, seksisme of islamofobie", zegt Aynouk Tan namens Queer Network Amsterdam, een netwerk van 22 belangengroepen dat zich focust op de representatie van de ervaringen en activiteiten van zwarte en gekleurde mensen en transgender personen. "De grote evenementen van Pride zijn niet inclusief voor deze groepen", zegt Femke Hurkmans, die net als Tan bij het netwerk betrokken is. Hurkmans noemt hierbij specifiek de Canal Parade. "Ik heb een keer meegemaakt dat mensen vanaf de kant afgekloven kippenpoten naar mijn hoofd gooiden", zegt Hurkmans. "Ook hoorde ik een vader eens tegen zijn kind zeggen: 'dat is eigenlijk een vent', wijzend naar iemand op de boot." Ook Tan noemt de botenparade als onderdeel van Pride waar zij vervelende dingen heeft meegemaakt. "Mensen wilden ongevraagd aan mij zitten of met mij zoenen", zegt ze. "Alsof ik entertainment was. Dat voelde helemaal niet prettig." Dat leden van de lhbti+-gemeenschap zich onveilig voelen tijdens Pride, is ook een van de conclusies van een onderzoek dat afgelopen voorjaar verscheen in opdracht van de gemeente Amsterdam. "Zo worden veel openbare plekken in de stad tijdens Pride onveilig voor de lhbtiq+-community en dat druist lijnrecht in tegen het doel", zo valt te lezen in het rapport van Flowz. Ander onderzoek van bureau R2 Research, eveneens in het afgelopen jaar uitgevoerd in opdracht van de gemeente Amsterdam, schetst een tegenovergesteld beeld. Dat laat onder meer zien dat een meerderheid (65 procent) van de lhbti+-gemeenschap juist vindt dat Pride Amsterdam het belang van veiligheid voor en binnen de queer gemeenschap onder de aandacht brengt. De Canal Parade wordt daarbij door lhbti+'ers gezien als een van de belangrijkste onderdelen van de Pride week. Die laatste conclusie sluit dan ook beter aan bij de ervaring van Ronald Benita, dit jaar één van de negen ambassadeurs voor Pride. "Mijn allereerste Pride-ervaring was heel speciaal en viel samen met mijn coming out", zegt hij. "Ik droeg voor het eerst make-up in het openbaar, mensen die ik op straat tegenkwam moedigden mij aan en zeiden dat ik er goed uit zag." In zijn rol als ambassadeur wil Benita zich inzetten voor inclusie, onder meer door het vergroten van de zichtbaarheid van queer mensen van kleur. "Dat betekent voor mij: mijn stem laten horen en dingen bespreken die ik vroeger heel erg heb gemist, zoals de representatie van zwarte queer mensen", zegt hij. De organisatie van Pride Amsterdam laat in een reactie weten bezig te zijn om Pride inclusiever te maken. Zo zijn er commissies die bijdrage aan de inhoudelijke invulling van het evenement, zoals een religieuze, trans- en jongerencommissie. Om de botenparade veiliger te maken, heeft Pride van de route een evenementengebied gemaakt. "Nu weten we precies welke boten er liggen, zodat we overlast zoveel mogelijk kunnen voorkomen", aldus een woordvoerder. Niet genoeg, vinden Tan en Hurkmans van Queer Network Amsterdam. Zij organiseren met de 22 organisaties die onder het netwerk vallen daarom alternatieve evenementen. "Hierbij is de veiligheid van lhbti+'ers leidend", zegt Tan. "Pride zou een veel grotere rol moeten spelen in het bewerkstelligen van die veiligheid, niet alleen gedurende een week maar 365 dagen per jaar." Tan, Hurkmans en Benita en lopen vanmiddag wel allemaal mee met de Pride Walk. "Vandaag protesteren we voor onze rechten", zegt Benita. "Op 6 augustus gaan we vieren dat we onszelf kunnen zijn."||https://nos.nl/artikel/2438805-pride-amsterdam-is-nog-geen-inclusief-feest-voor-alle-lhbti-ers
2022-07-30||Wekdienst 30/7: Pride Walk in Amsterdam • Bergetappe in de Tour de France|| Goedemorgen! Pride Amsterdam wordt afgetrapt met de Pride Walk vanaf de Dam. En in de voorlaatste etappe van de Tour de France moeten de rensters drie klimmen van de eerste categorie bedwingen. Eerst het weer: er zijn flinke zonnige perioden en het blijft overal droog. De middagtemperatuur loopt uiteen van 23 graden aan zee tot 27 graden in het zuiden. De komende dagen neemt de kans op een bui toe, maar het blijft wel aan de warme kant. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Het Amerikaanse Huis van Afgevaardigden heeft nipt voor een nieuwe vuurwapenwet gestemd die de verkoop, productie en het bezit van sommige semiautomatische wapens zou verbieden. Het wetsvoorstel haalde het in het Huis met de hakken over de sloot. De kans dat dat ook gebeurt in de Senaat, die zich er nu over moet buigen, is minimaal. De Democraten zouden in de Senaat zeker tien Republikeinen moeten overtuigen om de wet daar aangenomen te krijgen. Semiautomatische wapens zijn in de VS gemakkelijk te verkrijgen en mede daardoor worden ze ook vaak gebruikt bij aanslagen op bijvoorbeeld scholen. In de VS zijn nieuwe plannen gepresenteerd om walvissen te beschermen. Vooral de bedreigde noordkapers sterven regelmatig door walvisnetten en aanvaringen met schepen. De National Oceanic and Atmospheric (NOAA) Administration stelt daarom voor om de snelheidsbeperkingen voor schepen flink uit te breiden. Voor sommige gebieden aan de oostkust geldt voor een deel van de schepen al een maximum vaarsnelheid van 19 kilometer per uur. De NOAA wil dat de regels voor meer schepen gelden en ook het gebied uitbreiden. Naar verwachting leidt het voorstel binnenkort tot aanscherping van de regels. Fijne zaterdag!||https://nos.nl/artikel/2438802-wekdienst-30-7-pride-walk-in-amsterdam-bergetappe-in-de-tour-de-france
2022-07-30||Waarom is nog een coronaprik nodig? Vragen over de nieuwe vaccinatieronde|| Dit najaar kan iedereen vanaf 12 jaar een herhaalprik krijgen tegen het coronavirus, maakte minister Kuipers van Volksgezondheid gisteren bekend. Een aantal veelgestelde vragen. Minister Kuipers schrijft aan de Tweede Kamer dat hij vooral heeft geluisterd naar het advies van het OMT-V. Deze groep experts valt onder het Centrum Infectieziektebestrijding, geleid door Jaap van Dissel, en adviseert het kabinet over vaccinaties. In het advies schrijven de deskundigen dat ze dit najaar een nieuwe besmettingsgolf verwachten. Daarbij wordt rekening gehouden met mogelijke nieuwe varianten van het coronavirus, het seizoenseffect (met kouder weer zitten we meer binnen, waardoor we elkaar makkelijker besmetten) en de afgenomen werkzaamheid van eerdere coronaprikken. Voor 60-plussers en kwetsbare mensen leidt een nieuwe vaccinatie tot een kleinere kans om ernstig ziek te worden of te overlijden. Het vaccineren van de 12-plussers moet er vooral toe leiden dat er niet te veel mensen tegelijk ziek worden, waardoor er te weinig personeel inzetbaar is om bijvoorbeeld het onderwijs of de economie draaiend te houden. Vorig jaar werd de boostercampagne pas in het najaar opgestart, toen het aantal besmettingen en ziekenhuisopnames al hard opliep. Vaccinoloog Ben van der Zeijst is niet verrast dat het kabinet dit jaar eerder ingrijpt. "Als je nu de plannen niet klaar hebt, dan sta je in september niet klaar om de vaccins toe te dienen." Volgens hem liep het kabinet de afgelopen jaren te vaak achter de feiten aan en ging het uit van het meest gunstige scenario. "Nu zijn ze op tijd en houden ze rekening met meerdere scenario's." Ook epidemioloog Alma Tostmann van het Radboudumc in Nijmegen vindt het een logisch besluit. "Als de vaccinatiecampagne afgelopen winter sneller op gang was gekomen, dan had ons dat veel ellende kunnen besparen." Vanaf de tweede helft van september gaan de eerste prikken naar 60-plussers en mensen onder de 60 die jaarlijks in aanmerking komen voor de griepprik. Zorgmedewerkers die contact hebben met patiënten worden in deze eerste ronde ook al uitgenodigd. Afhankelijk van de situatie worden deze prikken gezet op de vaccinatielocaties van de GGD, door mobiele GGD-prikteams of in zorginstellingen door de eigen medische dienst. Na deze groep zijn alle andere 12-plussers aan de beurt. Een belangrijk verschil met de eerdere vaccinatierondes is dat iedereen van deze groep tegelijk een afspraak kan maken en dat het geboortejaar dus niet meer de volgorde bepaalt. De meeste vaccinaties zijn op de 84 vaste priklocaties van de GGD. "Die liggen verspreid door heel Nederland. Van de RAI in Amsterdam, tot de Brabanthallen in Den Bosch en de skihal in Terneuzen", zegt een woordvoerder van koepelorganisatie GGD GHOR. De GGD's verwachten vanaf 12 september 700.000 prikken per week te kunnen zetten. Daarvoor zijn 3600 prikkers nodig, 2500 callcentermedewerkers en 3600 overige medewerkers, onder wie artsen die toezicht houden op het vaccineren, beveiligers en verkeersregelaars. Met het huidige personeelstekort is dat natuurlijk een uitdaging, zegt de woordvoerder. "Maar onze 25 regionale GGD's hebben al vroeg contact gelegd met de wervingsbureaus in hun gebied en die hebben toegezegd dat ze deze mensen kunnen leveren." Hoelang het dan duurt om iedereen die dat wil in te enten, hangt natuurlijk af van de vaccinatiebereidheid en de daadwerkelijke opkomst. GGD GHOR verwacht dat zo'n 3,9 miljoen 60-plussers een prik willen. Voor de groep 12- tot 59-jarigen rekenen ze op 2 tot 5 miljoen vaccins.  Tot nu toe heeft 80,9 procent van de 12-plussers de eerste basisvaccinaties gekregen en 59,2 procent is ook geboosterd, staat op het coronadashboard van de Rijksoverheid. Volgens epidemioloog Tostmann is het ook voor mensen die tot nu toe geen coronaprik hebben gehaald nuttig om zich te laten inenten. "Bij iedereen haalt het de harde rand van de klachten af. Daarnaast verklein je de kans dat je long covid oploopt." Het is de bedoeling om in deze najaarsronde aangepaste vaccins te gebruiken. Moderna en BioNTech/Pfizer hebben vaccins ontwikkeld die beschermen tegen zowel het oorspronkelijke coronavirus uit Wuhan als de nieuwere omikronvarianten. Deze zogeheten bivalente vaccins bieden volgens vaccinoloog Van der Zeijst brede bescherming tegen corona. "Niet alleen tegen de virusstammen waarvoor ze zijn ontworpen, maar ook tegen andere varianten. Dat is gunstig, omdat de kans groot is dat de vaccins ook werken tegen varianten die de komende tijd opduiken." Hij gaat ervan uit dat de bivalente vaccins ook beschermen tegen variant BA.2.75, ook wel centaurus genoemd, die in juli voor het eerst in Nederland opdook. Minister Kuipers verwacht dat het Europees Geneesmiddelenbureau de nieuwe vaccins in september goedkeurt, net op tijd voor de vaccinatieronde dus. Mocht dat toch veel later worden, dan worden mogelijk alsnog de huidige vaccins gebruikt. Epidemioloog Tostmann denkt dat het zeker effect zal hebben, vooral voor kwetsbare groepen die na een nieuwe prik veel minder kans hebben op ernstige ziekte of ziekenhuisopname. "Maar daarvoor is ook belangrijk dat er een campagne wordt gehouden over het nut van deze nieuwe vaccinatieronde. Ook is er meer voorlichting nodig over ventilatie, testen bij klachten en thuisblijven bij besmetting. Want alleen de vaccins zijn echt niet genoeg." Van der Zeijst is vooral optimistisch als de nieuwe vaccins kunnen worden gebruikt. "Die beschermen niet alleen tegen ernstige ziekte of sterfte, maar kunnen ook de circulatie van het virus fors terugdringen." Of het genoeg is om de druk op de ziekenhuizen komende winter beheersbaar te houden, blijft afwachten. Tostmann sluit niet uit dat mondkapjes of thuiswerken toch nodig zijn. "Dat zijn relatief lichte maatregelen, die hopelijk kunnen voorkomen dat de zwaarste maatregel van de lockdown nodig is. Het is daarom slim als het kabinet niet opnieuw te lang wacht met maatregelen als dat nodig is."||https://nos.nl/artikel/2438799-waarom-is-nog-een-coronaprik-nodig-vragen-over-de-nieuwe-vaccinatieronde
2022-07-30||Levenslang voor Canadees die executievideo's maakte voor terreurbeweging IS|| Een Canadese jihadist die betrokken was bij de productie van executievideo's van terreurbeweging IS is in de Verenigde Staten veroordeeld tot een levenslange gevangenisstraf. De terreurcel waarvoor hij Syrië werkte, was onder meer verantwoordelijk voor de onthoofdingsvideo van de Amerikaanse journalist James Foley. De in Saudi-Arabië geboren Mohammed Khalifa (39) groeide op in Toronto, radicaliseerde online en vertrok in 2013 naar Syrië, waar hij zich aansloot bij de terreurgroep. Drie jaar geleden werd hij door Koerdische troepen gevangengenomen na een vuurgevecht. Hij werd vorig jaar uitgeleverd aan de Verenigde Staten. Volgens de aanklager had Khalifa in zo'n vijftien propagandavideo's van IS de rol van verteller. In het Engels voorzag hij meerdere bloedige filmpjes van commentaar. Volgens de rechter had hij de rol van de "rattenvanger van Hamelen, die het deuntje blies" waarmee Engelstalige kijkers in de VS en Europa in aanraking werden gebracht met IS-propaganda. De Canadees bekende eind vorig jaar schuldig te zijn aan het bieden van steun aan een terroristische organisatie. Hij gaf onder meer toe dat hij verantwoordelijk was voor de Engelse voice-over van de twee lange Flames of War-video's van IS, waarop onder meer te zien was dat Syrische militairen werden geëxecuteerd nadat ze hun eigen graf hadden gegraven. Het Openbaar Ministerie had levenslang geëist. Khalifa's advocaat pleitte voor 20 jaar cel, omdat hij voor zover bekend enkel twee Syrische militairen had gedood en een vrouw en drie kinderen heeft. De rechter ging daar niet in mee. De aanklagers benadrukten de effectiviteit van de propaganda van de terreurbeweging, die 40.000 tot 60.000 buitenlandse strijders naar Syrië wist te lokken. Khalifa had daar volgens het OM een grote rol in, doordat hij Engelstalig werk leverde voor video's, audio-uitingen van IS en het online tijdschrift van de terreurbeweging. Met de levenslange veroordeling wil de rechter een signaal afgeven, vertelde hij. "Word geen rekruteringsmiddel voor IS of een andere terroristische organisatie."||https://nos.nl/artikel/2438797-levenslang-voor-canadees-die-executievideo-s-maakte-voor-terreurbeweging-is
2022-07-30||Huis van Afgevaardigden VS stemt voor beperkingen semiautomatische wapens|| Het Amerikaanse Huis van Afgevaardigden heeft nipt voor een nieuwe vuurwapenwet gestemd die de verkoop, productie en het bezit van sommige semiautomatische wapens zou verbieden. Het wetsvoorstel haalde het in het Huis met de hakken over de sloot. De kans dat dat ook gebeurt in de Senaat, die zich er nu over moet buigen, is minimaal. In het Huis van Afgevaardigden waren er 217 stemmen voor het voorstel en 213 tegen. Vijf Democraten stemden tegen en twee Republikeinen voor. De Democraten zouden in de Senaat zeker tien Republikeinen moeten overtuigen om de wet daar aangenomen te krijgen. De semiautomatische wapens werden in 1994 al eens verboden in de Verenigde Staten, maar die beperkingen verliepen tien jaar later. Sindsdien bleek de Amerikaanse politiek niet opgewassen tegen de sterke wapenlobby, waardoor de semiautomatische wapens tegenwoordig gemakkelijk te verkrijgen zijn en mede daardoor ook vaak gebruikt worden bij aanslagen op bijvoorbeeld scholen. De Democratische voorzitter van het Huis, Nancy Pelosi, bracht het eerdere verbod voorafgaand aan de stemming nog even in herinnering. Ze zei dat het verbod eerder levens heeft gered. President Biden drukte het Huis op het hart dat "de meerderheid van het Amerikaanse volk het eens is met deze door gezond verstand ingegeven stap". Hij riep de Senaat op om het wetsvoorstel snel goed te keuren "zodat ik de wet snel op mijn bureau heb liggen". De Republikeinen toonden zich opnieuw fel tegenstander van de beperkingen. "Het is een poging om onze wapens af te pakken. Niets meer, niets minder", zei de Republikein Reschenthaler. "Een gewapend Amerika is een veilig en vrij Amerika", viel zijn collega-Republikein Clyde hem bij. Afgelopen maand, kort na een bloedige schietpartij op een basisschool in Texas waarbij 21 doden vielen, nam het Amerikaanse Congres na weken onderhandelen nog een hervorming aan waarmee de federale wapenwetgeving wordt aangescherpt. Dat wetsvoorstel maakte het onder meer mogelijk voor staten om uitgebreider antecedentenonderzoek te doen naar jongvolwassenen die een wapen willen kopen. Ook kunnen de autoriteiten hiermee de wapens afnemen van mensen die een gevaar voor zichzelf of anderen kunnen vormen.||https://nos.nl/artikel/2438796-huis-van-afgevaardigden-vs-stemt-voor-beperkingen-semiautomatische-wapens
2022-07-30||'Horloge van Hitler' geveild voor ruim een miljoen dollar|| Een horloge dat zogenaamd ooit eigendom is geweest van Adolf Hitler is in de Verenigde Staten geveild voor 1,1 miljoen dollar. Op het klokje van het merk Huber zijn een hakenkruis en de initialen AH gegraveerd. De koper van het uurwerk is niet bekendgemaakt. Volgens het veilinghuis in de Amerikaanse staat Maryland, Alexander Historical Auctions, is de klok mogelijk cadeau gedaan aan Hitler voor zijn verjaardag in 1933, het jaar waarin hij Rijkskanselier werd van Duitsland. Rondom de swastika op de horlogekast zijn naast Hitlers geboortedatum ook de data van de verkiezingswinst van Hitlers NSDAP en zijn benoeming tot kanselier te lezen. Onafhankelijke experts betwijfelen in de Duitse krant Die Welt of het horloge daadwerkelijk van Hitler is geweest. De dictator droeg namelijk nooit horloges. Volgens de Nederlandse onderzoeker van valse Hitler-objecten Bart FM Droog wijst alles erop dat het om een vervalsing gaat. "Het desbetreffende Amerikaanse veilinghuis lanceert al jarenlang het ene na het andere zogenaamde Hitler-voorwerp en verdient er grof geld aan." Het veilinghuis schrijft dat het horloge in mei 1945 is meegenomen door Franse militairen, bij de aanval op Hitlers buitenverblijf de Berghof op de Obersalzberg in Beieren. Daarna is het horloge volgens het veilinghuis meermaals doorverkocht. Naast het horloge van Hitler gingen ook een jurk van Hitlers echtgenote Eva Braun, een halsband van haar hond en foto's van hoge nazi-functionarissen met handtekeningen onder de hamer. Ook een gele Jodenster werd geveild. Binnen de Joodse gemeenschap klonk voorafgaand aan de veiling kritiek op Alexander Historical Auctions. Rabbijn Menachem Margolin van de Europees Joodse Associatie riep op om de veiling af te blazen. "Deze veiling, bewust of onbewust, doet twee dingen: het geeft lucht aan mensen die idealiseren waar de nazi's voor stonden en het prikkelt kopers om hun gasten of naasten iets cadeau te doen wat eigendom was van een genocidale moordenaar en zijn volgers", aldus Margolin. Het veilinghuis wees de kritiek van de hand. Tegenover Duitse media liet Alexander Historical Auctions weten dat het de bedoeling was om met de veiling historische stukken veilig te stellen, en dat veel van dit soort spullen uiteindelijk terechtkomen bij verzamelaars en musea. "Of het nou goede of slechte geschiedenis is, het moet bewaard worden. Als we historische stukken vernietigen, is er geen bewijs dat het ooit is gebeurd." Margolin was niet overtuigd: "Het spreekt voor zich dat de lessen van de geschiedenis geleerd moeten worden, en echte nazimemorabilia horen in musea of onderzoeksinstituten thuis. Dat geldt overduidelijk niet voor de spullen die je nu verkoopt."||https://nos.nl/artikel/2438795-horloge-van-hitler-geveild-voor-ruim-een-miljoen-dollar
2022-07-30||Zelensky wil dat VS Rusland bestempelt als 'staatssponsor van terrorisme'|| De Oekraïense president Zelensky roept de Verenigde Staten op om Rusland officieel te bestempelen als "staatssponsor van terrorisme", een kwalificatie die nu door de Amerikanen alleen is gegeven aan Syrië, Iran, Noord-Korea en Cuba. In een videoboodschap vroeg Zelensky hierom, naar aanleiding van de berichten over de raketaanval op een kamp met krijgsgevangenen in bezet gebied in de regio Donetsk. "Er is voldoende bewijs dat dit een geplande misdaad was", vindt Zelensky, die Rusland "de grootste bron van terrorisme ter wereld" noemt. "Ik doe een speciaal beroep op de Verenigde Staten. Een besluit is nodig en wel nu." Zelensky deed de oproep in zijn nachtelijke videoboodschap: Zelensky zegt dat Rusland met de aanval tientallen krijgsgevangenen heeft vermoord. "Dit is een verdere bevestiging dat Rusland een terroristische staat is", aldus de Oekraïense leider in zijn dagelijkse videoboodschap op Telegram. Hij spreekt van een opzettelijke oorlogsmisdaad door Rusland, waarvoor volgens hem vergelding moet komen. Rusland wijst de vinger juist naar Oekraïne. De Russen zeggen dat Oekraïne de plek waar de krijgsgevangenen zaten, heeft beschoten met een HIMARS-wapensysteem dat door de Verenigde Staten is geleverd. Oekraïne bestrijdt die lezing. Het Oekraïense ministerie van Defensie zegt dat huurlingen van de Russische Wagner Group verantwoordelijk waren. De Oekraïense president lijkt bijval te krijgen van de Europese Unie. "Volgens de berichten heeft Rusland tientallen Oekraïense krijgsgevangenen gedood in Olenivka, in het oosten van Oekraïne. Onder hen waren ook troepen die de Azovstalfabriek in Marioepol hebben verdedigd, die zich hadden overgegeven aan Rusland", schrijft EU-buitenlandchef Borrell in een verklaring. Deze militairen waren volgens de hoogste diplomaat van de Europese Unie geregistreerd bij het Rode Kruis. Rusland had daarom volgens het internationaal oorlogsrecht de plicht om deze krijgsgevangenen te beschermen. Borrell benadrukt dat dit soort "inhumane, barbaarse daden" neerkomen op ernstige schendingen van de Geneefse conventies en dat het oorlogsmisdaden zijn. De EU-buitenlandchef benadrukt dat de plegers van oorlogsmisdaden, ook als die op regeringsniveau betrokken waren, verantwoordelijk zullen worden gehouden. "De Europese Unie ondersteunt actief alle maatregelen die ervoor zorgen dat verantwoording wordt afgelegd voor mensenrechtenschendingen en schendingen van het internationaal oorlogsrecht." Als bewijs van een ernstige schending van het internationaal humanitair recht noemt Borrell verder "verschrikkelijk videomateriaal dat is gedeeld in pro-Kremlinkringen op sociale media". Hij heeft het over beelden waarop is te zien dat Russische militairen "een verschrikkelijke gruweldaad" plegen tegen een Oekraïense krijgsgevangene. Onduidelijk is waar Borrell precies op doelt. Mogelijk verwijst hij naar - ongeverifieerd - videomateriaal van een Oekraïense gevangene die wordt gecastreerd door een Russische militair. Internationale media, waaronder The Guardian, schreven daar gisteren over. Onder andere een Bellingcat-onderzoeker zei tegen de Britse krant dat het erop lijkt dat de gruwelijke beelden echt zijn.||https://nos.nl/artikel/2438794-zelensky-wil-dat-vs-rusland-bestempelt-als-staatssponsor-van-terrorisme
