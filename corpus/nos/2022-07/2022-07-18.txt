2022-07-18||Hongaarse belastingverhoging bekrachtigd, ondanks dagenlange protesten|| In weerwil van massale dagenlange demonstraties in Boedapest tegen een forse belastingverhoging heeft de Hongaarse president Novák met haar handtekening de fiscale hervorming bekrachtigd. Als gevolg hiervan gaan zelfstandigen en freelancers, die nu nog van een laag tarief profiteren, per 1 september veel meer belasting betalen. Zes dagen lang blokkeerden betogers bruggen over de Donau in Boedapest en grote doorgaande wegen. Ze hebben het gevoel op te moeten draaien voor de economische problemen van Hongarije. Ook in andere steden gingen vanavond demonstranten de straat op. De politie gebruikte tasers om hen uiteen te drijven. Voor de komende dagen zijn nieuwe protesten aangekondigd. Oppositiepartijen hebben zich bij het protest aangesloten en hebben de regerende Fidesz-partij van premier Orbán opgeroepen de belastinghervorming te heroverwegen. Fidesz, dat door het districtenstelsel een grote meerderheid in het parlement heeft, lijkt daar niet toe bereid. Betogers hoopten dat de president de wet zou tegenhouden, maar die hoop bleek vergeefs. De categorie zelfstandigen en freelancers met een laag belastingtarief telt nu nog zo'n 450.000 Hongaren. Vanaf 1 september vallen alleen zelfstandigen die voor particulieren werken nog onder dit tarief. Wie voor een bedrijf werkt, zoals flitskoeriers, IT'ers en designers, moeten vanaf september aanzienlijk meer belasting afdragen. Hongarije heeft een van de hoogste inflatiecijfers van de Europese Unie. Ook verliest de Hongaarse munt aan waarde. Begin dit jaar stond 1 euro nog gelijk aan zo'n 360 forint, inmiddels is dat opgelopen tot ruim 400 forint. De centrale bank van Hongarije heeft de rente daarom met 2 procentpunt laten stijgen. Premier Orbán wijt de economische problemen aan de EU-sancties die tegen Rusland zijn ingesteld vanwege de invasie in Oekraïne. Afgelopen vrijdag zei hij dat de EU daarmee "zichzelf niet alleen in de voet schiet, maar ook in de longen". Ondertussen moet Hongarije het ook stellen zonder miljarden uit het Europese coronaherstelfonds. Dat geld is door Brussel bevroren uit onvrede over de aantasting van de rechtsstaat in Hongarije.||https://nos.nl/artikel/2437353-hongaarse-belastingverhoging-bekrachtigd-ondanks-dagenlange-protesten
2022-07-18||'Onverstandig als je toch Vierdaagse loopt' • 16.000 mensen geëvacueerd nabij Bordeaux|| Dit liveblog wordt gesloten. Morgen, op de dag dat er extreme hitte wordt verwacht in heel Nederland, wordt er weer een nieuw blog opgestart.  Meer dan 16.000 mensen zijn vandaag geëvacueerd vanwege natuurbranden in Frankrijk, die woeden ten zuiden van Bordeaux in de prefectuur Gironde. Daarmee komt het totale aantal geëvacueerde mensen op 32.300, meldt de Franse krant Le Parisien. In totaal is er al 15.500 hectare natuur in vlammen opgegaan. Ook het merendeel van de campings in het gebied is verwoest door de vlammenzee. Vanmiddag waren er in het gebied veel explosies te horen omdat gasflessen, die mensen achterlieten, ontploften. Er wordt met man en macht geprobeerd het vuur te bestrijden. Het Franse ministerie van Binnenlandse Zaken zei vandaag de brandweer te zullen versterken met drie extra vliegtuigen. 200 brandweermannen zijn op de grond bezig om de branden te blussen. Le Parisien meldt verder dat er een man is aangehouden in het onderzoek naar een van de branden, die sinds vorige week ruim 10.000 hectare natuur heeft verwoest in Gironde. In Nederland was het vandaag tropisch warm, maar in andere Europese landen liep de temperatuur nog veel verder op. In Londen zochten mensen verkoeling bij fonteinen en in Parijs maakten zogeheten mistmachines het enigszins dragelijk. In Spanje vluchtten mensen voor natuurbranden en in zuidwest-Frankrijk, waar ook branden woeden, deed de brandweer er alles aan om het vuur te stoppen. Op dagen zoals vandaag dat hitterecords dreigen te sneuvelen, met alle problemen en zorgen van dien, wordt er ook volop genoten van het warme weer. Hieronder een impressie van een tropische dag in Nederland, met onder meer een foto die we binnenkregen via NOS Ooggetuige. Alle foto's kun je vinden via deze link. De Nijmeegse burgemeester Bruls vindt het "onverstandig" als mensen morgen toch besluiten het traject van dag 1 van de Nijmeegse Vierdaagse te lopen terwijl de eerste dag van de marsroute vanwege de verwachte hitte is geschrapt. Eerder werd al bekend dat sommige wandelaars toch de volledige Vierdaagse willen lopen. Het baart Bruls zorgen. "Ik zou het buitengewoon betreuren als er toch mensen moeten worden opgenomen, omdat ze in deze omstandigheden naar buiten gaan. De menselijke geest gaat vaak ten onder aan overschatting van zichzelf." In verschillende delen van Nederland wordt vandaag en morgen zout op de wegen gestrooid om te voorkomen dat het wegdek beschadigd raakt. Zout onttrekt vocht aan het asfalt en de lucht, waardoor het wegdek afkoelt. In Flevoland rijden dinsdag drie wagens rond om te strooien op de rotondes. Vooral vrachtwagens kunnen door hun gewicht voor problemen zorgen, zegt een woordvoerder van de provincie tegen Omroep Flevoland. Asfalt wordt zachter door het warme weer en op rotondes gaat verkeer langzaam over het wegdek heen. Daardoor kan er juist op die plekken snel schade aan het wegdek ontstaan. In de gemeente Epe en Zwartewaterland wordt ook gestrooid, meld De Stentor. In een week tijd zijn in Spanje 510 mensen overleden aan de gevolgen van de tweede langdurige hittegolf in het land. Dat meldt het Spaanse ministerie voor Volksgezondheid. De meeste doden vielen afgelopen vrijdag en zaterdag. Op die twee dagen overleden 273 mensen als gevolg van de hitte. De meeste slachtoffers waren mensen van 85 jaar en ouder. De Spaanse premier Sánchez waarschuwde vandaag voor de gevolgen van de langdurige droogte en hitte. "We zien ook de grote bosbranden. De klimaatverandering doodt, dat is wat we momenteel ervaren." Het RIVM heeft voor morgen een smogalarm afgegeven vanwege "zeer slechte luchtkwaliteit". Dat betekent dat mensen in het hele land last kunnen krijgen van hoesten en benauwdheid, maar ook van rode ogen en andere gezondheidsklachten.  Mensen met klachten krijgen het advies binnen te blijven. Ook wordt zware lichamelijk inspanning afgeraden. De waarschuwing geldt vooral voor de namiddag en de vooravond.  Overmorgen is er opnieuw kans op smog, maar het waarschuwingsniveau is dan wel lager. Er geldt dan een zogeheten smogwaarschuwing, die alleen geldt voor mensen die gevoelig zijn voor luchtverontreiniging. In de Dierenopvang Amsterdam krijgen de katten kleine zwembadjes en de honden worden vroeg naar buiten gelaten. Verzorgers proberen het op die manier zo comfortabel mogelijk te maken voor de dieren tijdens de eerste tropische dag van het jaar.  Woningen moeten niet alleen goed verwarmd kunnen worden, ze moeten ook koel blijven als het buiten opwarmt. En daar is in ons land van doorzonwoningen te weinig aandacht voor, zeggen deskundigen in de week dat het Nationale Hitteplan van kracht is. Zeer hoge temperaturen zullen steeds vaker voorkomen en huizen waarin de hitte blijft hangen vormen een gevaar voor de gezondheid. Het kan zorgen voor hoofdpijn, slapeloosheid en andere klachten.  De hoogste temperatuur is vandaag gemeten in Westdorpe in Zeeuws-Vlaanderen: 35,4 graden. Het 'koelst' was het op Terschelling met 26,5 graden. Officieel was sprake van een tropische dag, omdat het in De Bilt (bij Utrecht) ook boven de 30 graden werd. De taxibanen van Schiphol worden besproeid met water om te voorkomen dat het asfalt smelt vanwege de hitte. Morgen wordt daarmee doorgegaan omdat het dan nog heter wordt. Schiphol houdt de temperatuur van het asfalt altijd in de gaten en koelt met water als het te warm wordt. Vooral op plekken waar vliegtuigen bochten maken kan het asfalt dan beschadigen, zegt een woordvoerder van de luchthaven tegen het ANP. Waar vliegtuigen rechtdoor rijden en op de start- en landingsbanen is dat gevaar er niet. Willy en Klaas wonen in een huis waar het ontzettend warm wordt. De temperatuur binnen kan oplopen tot ver boven de dertig graden. Hitte in huis leidt tot hoofdpijn, slaapgebrek en andere klachten. En daar wordt te weinig aandacht aan besteed, zeggen deskundigen. De vluchten op Luton Airport zijn geannuleerd omdat de start- en landingsbaan is beschadigd door de hitte, zegt een woordvoerder van de luchthaven bij Londen tegen Sky News. Volgens hem wordt er hard gewerkt om de schade te repareren. "We willen ons verontschuldigen voor het ongemak", aldus de woordvoerder. Eerder vandaag werd bekenddat er geen vliegtuigen meer mogen opstijgen en landen op de Engelse luchtmachtbasis Royal Air Force Brize Norton. Door de hitte is het asfalt daar gesmolten. Bij de brand was veel rookontwikkeling, die van grote afstand te zien was. Rond 16.00 was het vuur geblust. ||https://nos.nl/liveblog/2437245-onverstandig-als-je-toch-vierdaagse-loopt-16-000-mensen-geevacueerd-nabij-bordeaux
2022-07-18||Gemeente Hoogeveen stopt met weghalen omgekeerde vlaggen|| De gemeente Hoogeveen stopt voorlopig met het weghalen van omgekeerd opgehangen Nederlandse vlaggen als teken van het boerenprotest. Het weghalen veroorzaakt te veel ophef, aldus de gemeente. De Nederlandse vlag met de blauwe baan bovenaan is een steunbetuiging aan de boeren en een symbool van verzet tegen de stikstofmaatregelen. Binnen de gemeente Hoogeveen hingen op verschillende plekken honderden protestvlaggen. Ook nu nog hangen er vlaggen aan lantaarnpalen en verkeerslichten, wat volgens de gemeente onveilige verkeerssituaties op kan leveren. Ook is het bevestigen van spandoeken en vlaggen aan gemeentelijke eigendommen zoals lantaarnpalen volgens de Algemene Plaatselijke Verordening van de gemeente niet toegestaan. De demonstranten kregen te horen dat de vlaggen aan de lantaarnpalen voor 14.00 uur vrijdagmiddag weg moesten zijn. Dat gebeurde niet, waarop gemeentewerkers zelf in actie kwamen. Volgens de gemeente liep dit uit tot een opstootje bij het Raadhuisplein in Hoogeveen, waarbij enkele medewerkers zouden zijn uitgescholden. Maar een van de omstanders zei tegen RTV Drenthe dat hij foto's wilde maken en daarbij was gehinderd door de medewerkers die de vlaggen aan het weghalen waren. Uiteindelijk besloot de gemeente de opruimactie voor gezien te houden. "We zien dat er veel discussie over is ontstaan en vooral in negatieve zin, daarom laten we de vlaggen voorlopig hangen", zei een gemeentewoordvoerder tegen RTV Drenthe. De gemeente had liever gezien dat de demonstranten vóór het ophangen van de vlaggen al contact hadden opgenomen met de gemeente. Deze week staat een gesprek gepland met diegenen die de vlaggen hebben opgehangen. De vlaggen die door de gemeente zijn verwijderd, kunnen door de eigenaren worden opgehaald op het gemeentehuis.||https://nos.nl/artikel/2437350-gemeente-hoogeveen-stopt-met-weghalen-omgekeerde-vlaggen
2022-07-18||Kunstenaar Claes Oldenburg, bekend van monumentale wasknijper, overleden|| De Zweeds-Amerikaanse kunstenaar Claes Oldenburg is op 93-jarige leeftijd overleden in zijn woonplaats New York City. De popartkunstenaar werd wereldberoemd met zijn gigantische sculpturen van alledaagse voorwerpen, die hij zelf "kolossale monumenten" noemde. Zijn werk is in musea wereldwijd te vinden, zoals het New Yorkse Museum of Modern Art, het Guggenheim Museum in Bilbao en het Kröller-Müller in Otterlo. Oldenburg wordt gezien als een van de belangrijkste kunstenaars van de 20ste eeuw. Een van zijn bekendste werken is Clothespin: een veertien meter hoge stalen wasknijper die sinds 1976 tegenover het stadhuis van Philadelphia staat. Oldenburg zou hierover hebben gegrapt dat hij van een gemeenteambtenaar eigenlijk een kunstwerk moest maken met "stieren en Grieken en veel naakte meiden". Bekijk hieronder foto's van Clothespin en andere bekende werken van Oldenburg:  Zijn werk is beïnvloed door onder meer de Franse kunstenaars Jean Dubuffet en Marcel Duchamp. Laatstgenoemde presenteerde in de eerste helft van de twintigste eeuw als een van de eerste kunstenaars alledaagse massaal geproduceerde objecten als kunst, ofwel popart.  Ook Oldenburg bewoog zich op het raakvlak van kunst en commercie, waarbij zijn werk een kritische en komische benadering was van alledaags consumentisme. Zo droeg een van zijn eerste tentoonstellingen in 1961 de titel "The Store", waarin hij gipsen worsten en taartpunten als kunstobjecten te koop aanbood. "Het is mijn bedoeling om een alledaags voorwerp te maken dat aan iedere vorm van definitie ontsnapt", heeft Oldenburg eens over zijn werk gezegd. Zijn eerste "kolossale monument" maakte Oldenburg in 1969. Het heette Lipstick (Ascending) on Caterpillar Tracks, een lippenstift op rupsbanden. Het kunstwerk staat inmiddels al ruim een halve eeuw op de universiteitscampus van Yale. In de jaren 70 ontmoette Oldenburg de Nederlandse kunstenaar Coosje van Bruggen, destijds werkzaam in het Stedelijk Museum in Amsterdam. Veel van de sculpturen die Oldenburg sindsdien heeft gemaakt, creëerde hij samen met haar, zoals Flying Pins, dat sinds begin deze eeuw in Eindhoven staat. In totaal maakte het kunstenaarskoppel meer dan 40 werken samen. Van Bruggen overleed in 2009. Hoewel Oldenburg als invloedrijke popartkunstenaar wordt gezien, was hij zelf kritisch over die benaming. "Ik blijf altijd zeggen: dat ik alles wat ik vind verander, dat is het grote verschil", zei hij in 2015 in een gesprek met Interview Magazine. "Mijn werk is geen popart. Ik begon misschien met een object, maar dat object veranderde ik vervolgens. Ik heb er veel van mijn gedachten en emoties in gestopt."||https://nos.nl/artikel/2437347-kunstenaar-claes-oldenburg-bekend-van-monumentale-wasknijper-overleden
2022-07-18||Geen record, wel problemen door extreme hitte in Verenigd Koninkrijk|| Smeltend asfalt en uitgestelde operaties, maar nog geen recordhitte. Het Verenigd Koninkrijk zuchtte vandaag onder extreme temperaturen, die zelden eerder zijn gemeten in het land. Meteorologen rekenden er vooraf nog op dat het hitterecord uit 2019 van 38,7 graden zou worden verbroken. Dat gebeurde niet; de hoogst gemeten temperatuur was 38,1 graden in Suffolk, ongeveer 150 kilometer ten noorden van Londen. Morgen worden opnieuw zeer hoge temperaturen verwacht. Vandaag leidde de warmte op tal van plekken al tot problemen. Zo werden op het vliegveld Luton, nabij Londen, een paar uur lang alle vluchten geannuleerd, omdat het asfalt van de startbaan gesmolten was. Door datzelfde euvel konden vanaf het militair vliegveld Brize Norton in Oxfordshire ook geen vliegtuigen opstijgen. Vooraf riepen de gezondheidsdiensten iedereen al op zoveel mogelijk binnen of in de schaduw te blijven. Volgens The Guardian kiezen miljoenen Britten ervoor om op deze hete dagen thuis te werken. Ook sommige scholen sloten eerder vanwege de hoge temperaturen. De minister van Volksgezondheid meldde verder dat de Britse ambulancedienst door de hitte onder druk staat. De dienst verwacht deze week 8000 oproepen, schrijft Sky News, terwijl dat er in een normale week 5500 zijn. Ook zagen sommige ziekenhuizen zich gedwongen om operaties uit te stellen door hitte in de operatiekamers. De Britse regering heeft de situatie inmiddels als een nationale crisis bestempeld. Om die reden is het Cobra-team, de groep ministers die verantwoordelijk is voor noodsituaties, de afgelopen dagen meerdere keren bijeengekomen. Premier Johnson was niet aanwezig bij die vergaderingen. Afgelopen weekend bracht hij door op buitenverblijf Chequers, waar hij een afscheidsfeest organiseerde. Vanochtend bracht hij een bezoek aan een luchtvaartbeurs. Dat leidde tot verwijten van oppositieleider Starmer van Labour, die Johnson een gebrek aan betrokkenheid verweet. Volgens Starmer was het gebrek aan voorbereiding "zeer verontrustend en stelt de regering miljoenen mensen in het land teleur". Ook de klimaatcommissie van de overheid vindt dat de overheid onvoldoende voorzorgsmaatregelen heeft genomen. De voorzitter van de commissie zegt tegen de BBC dat de commissie "de regering al tien jaar waarschuwt voor het soort weer dat we nu meemaken". Ze zegt dat dit soort temperaturen steeds vaker zullen gaan voorkomen en dat de overheid het niet elke keer als crisissituatie kan behandelen. Een woordvoerder van Johnson liet weten dat de premier ondanks zijn afwezigheid volledig op de hoogte was van alle ontwikkelingen. Downing Street benadrukt dat de hitte tot nu toe geen ernstige gevolgen heeft gehad: "De gezondheidsdienst kan de situatie nog aan en er zijn uiteraard aanvullende maatregelen genomen".||https://nos.nl/artikel/2437344-geen-record-wel-problemen-door-extreme-hitte-in-verenigd-koninkrijk
2022-07-18||Gazprom kan door 'overmacht' geen gas meer leveren aan grote Europese klanten|| Het Russische staatsbedrijf Gazprom heeft meerdere klanten gemeld dat door 'overmacht' de gasleveringen niet meer gegarandeerd kunnen worden. Onder die klanten zijn de grote Duitse gasimporteur Uniper, dat al in grote problemen zit, en RWE, een van oorsprong Duits energiebedrijf dat internationaal opereert. Een anonieme bron bevestigt aan Reuters dat het gaat om leveringen via de Nord Stream 1-pijpleiding. Die ligt op dit moment stil vanwege onderhoud. Er werd al voor gevreesd dat Rusland dit onderhoud zou aangrijpen om de gastoevoer naar Europa verder te beperken of te stoppen. "Ik denk dat het te vroeg is om hard te zeggen dat Nord Stream 1 echt dicht gaat, maar het wordt wel steeds waarschijnlijker", zegt Jilles van den Beukel, energie-analist van het The Hague Centre for Strategic Studies. "Poetin speelt een schaakspel en van de veertig zetten, is dit ongeveer de dertigste. Ik kan niet in zijn hoofd kijken, maar het is wel een patroon dat er steeds minder gas uit Rusland komt." Het beroep op overmacht, ook wel force majeure genoemd, is een uitweg in contracten om in uitzonderlijke omstandigheden verplichtingen niet te hoeven na te komen. Mogelijk probeert Gazprom zich op deze manier alvast in te dekken tegen eventuele compensatie-eisen voor als het geen gas meer levert. Experts hechten weinig geloof aan dit beroep op force majeure. "Mijn stellige overtuiging is dat als Rusland wil exporteren, dat echt wel kan", zegt Van den Beukel. "Er zijn bijvoorbeeld andere leidingen die het kunnen overnemen, zoals de Yamal-pijpleiding." Zo'n 40 procent van al het gas dat Europa importeert komt via Nord Stream 1 uit Rusland aan in Duitsland, waarvandaan het verder wordt vervoerd. Gazprom schroefde afgelopen tijd deze leveringen al flink terug, onder meer omdat er volgens het Russische staatsbedrijf problemen waren met een turbine. Intussen verdient Rusland flink aan de gasleveringen die nog wel naar Europa gaan. "Op dit moment geeft Poetin ongeveer een kwart van het volume van 2019, voor het tienvoudige van de prijs", zegt Van den Beukel. "Hij verdient dus 2,5 keer meer dan in normale tijden." Toch is na het nieuws over het beroep op overmacht de gasprijs niet veel verder gestegen. "De markt had al voor een groot deel ingeprijsd dat het gas aankomende donderdag, als het onderhoud klaar is, niet meer door de Nord Stream 1-pijpleiding gaat stromen", zegt Van den Beukel. Eerder vandaag waarschuwde het Internationaal Energieagentschap dat het code rood is voor Europa.||https://nos.nl/artikel/2437341-gazprom-kan-door-overmacht-geen-gas-meer-leveren-aan-grote-europese-klanten
2022-07-18||Poetin en Erdogan op bezoek in Teheran: wat zijn de belangen?|| In de Iraanse hoofdstad Teheran is morgen een ontmoeting tussen de Russische president Poetin, zijn Turkse ambtgenoot Erdogan en de gastheer, president Raisi van Iran. Vast staat dat ze zullen spreken over de situatie in Syrië, waar nog altijd een burgeroorlog woedt waarin alle drie een rol spelen. Maar achter de gesloten deuren komen waarschijnlijk veel meer onderwerpen op tafel. De leiders gaan ieder met hun eigen agenda de ontmoeting in. Het is voor Poetin de eerste buitenlandse reis buiten de grenzen van de voormalige Sovjet-Unie sinds het begin van de oorlog in Oekraïne. De reis volgt kort op het bezoek van president Biden aan Israël en Saudi-Arabië van vorige week, waarbij het Iraanse nucleaire programma prominent op de agenda stond, "Poetins overleg met Iran en Turkije lijkt een boodschap in de richting van het Westen", zegt Rusland-correspondent Iris de Graaf. Poetin wil laten zien dat hij het Westen niet nodig heeft en samenwerking zoekt met andere bondgenoten. De afgelopen jaren richtte Poetin zich steeds meer op de relatie met China, India en het Midden-Oosten. Met bezoeken als deze wil hij zijn banden met niet-westerse landen versterken. "Dat is voor hem van nog groter belang nu de westerse wereld Rusland heeft afgeschreven", aldus De Graaf. Het belangrijkste gespreksthema in Teheran is de burgeroorlog in Syrië. Al in 2017 spraken deze drie landen in Astana (Kazachstan) met vertegenwoordigers van de Syrische regering en rebellengroepen. De Graaf: "Dat overleg is een prestatie waar Poetin trots op is." Ook wordt Iran een steeds belangrijkere bondgenoot voor Poetin, niet alleen strategisch maar ook economisch. Zo zoekt Poetin naar nieuwe handelsroutes om de westerse sancties te omzeilen. Dat zal Poetin ook willen bespreken met zijn collega Raisi. "Dit bezoek draagt bij aan het beeld dat Poetin wil neerzetten: dat hij een invloedrijke speler is op het wereldtoneel. Daarom gaat hij aan tafel zitten met leiders die hem niet afschrijven, maar respecteren." Dat deze gesprekken juist in Iran worden gehouden is niet zo vreemd. Het is een van de landen die Rusland nog steunt, zegt historicus en Iran-deskundige Peyman Jafari. "En de oorlog in Syrië heeft Rusland en Iran dichter bij elkaar gebracht." Na de Iraanse islamitische revolutie van 1979 was het motto: noch het Westen, noch het Oosten, maar de Islamitische republiek, zegt Jafari. "Toch zie je de relaties tussen Iran en landen als Rusland en China het afgelopen decennium steeds hechter worden. In 2018 trok president Trump de VS terug uit het nucleaire akkoord en legde vervolgens zware sancties op aan Iran. Om te overleven, trekt het land steeds meer naar het oosten." Grofweg noemt Jafari twee belangen die voor Iran meespelen bij de top van dinsdag. Aan de ene kant gaat het om prestige: "Raisi wil een fotomoment met Poetin en Erdogan. Hij wil aan Iraniërs en wereldleiders laten zien dat zijn land niet geïsoleerd staat." Ten tweede gaat het Iran om intensievere politieke en economisch samenwerking om de druk van de Amerikaanse sancties te weerstaan. "Iran en Rusland hebben een 20-jarige samenwerkingsovereenkomst ondertekend en hun onderlinge handel flink opgevoerd. Onlangs voltooide Iran hun deel van de Noord-Zuid Internationale Transportcorridor, de handelsroute die Rusland via Iran met India verbindt." Ook de Turkse president Erdogan zal het over economie willen hebben, meer specifiek over de zo gewenste corridor voor Oekraïens graan. "Dat moet de oplossing zijn voor de mondiale voedselcrisis als gevolg van de Russische invasie in Oekraïne", legt Turkije-correspondent Mitra Nazar uit. "Rusland moet garanties geven om graanschepen uit Oekraïne doorgang te geven. Turkije is van belang omdat dat land de doorgang van en naar de Zwarte Zee regelt en probeert te bemiddelen tussen Kiev en Moskou." Maar ook Syrië is een belangrijk agendapunt voor Erdogan. "Hij roept al weken dat het Turkse leger een nieuw militair offensief aan het voorbereiden is in Noord-Syrië. Daar wil Turkije Koerdische milities verder terugduwen", zegt Nazar. Voor zo'n invasie in Syrië heeft Turkije groen licht nodig van de Russen, die militaire steun geven aan het regime van president Assad. NAVO-lidstaat Turkije heeft een bijzondere positie op het wereldtoneel. Het land onderhoudt relaties met het Westen en het Oosten zowel als het gaat om de oorlog in Oekraïne als de strijd in Syrië. "Syrië is een geopolitiek schaakbord", zegt Nazar. "Aan de ene kant staan Turkije en Rusland daar tegenover elkaar en steunen ze andere groepen in het land, aan de andere kant voeren ze ook samen patrouilles uit. Maar feit is dat Turkije daar uiteindelijk niets kan doen zonder dat Rusland het toestaat." Voor vertrek naar Teheran zocht Poetins woordvoerder Dmitry Peskov al naar overeenkomsten tussen Rusland en Iran: beide landen hebben te maken met een waslijst aan westerse sancties. Volgens Peskov is dat de prijs die ze betalen voor hun soevereiniteit. Een Iraanse regeringsfunctionaris maakte tegenover persbureau Reuters ook geen geheim van de Iraanse belangen. "We hebben een sterke bondgenoot nodig en Rusland is een supermacht."||https://nos.nl/artikel/2437340-poetin-en-erdogan-op-bezoek-in-teheran-wat-zijn-de-belangen
2022-07-18||Kabinet wil dat Netflix, Disney+ geld steken in Nederlandse films en series|| Staatssecretaris Uslu voor Cultuur en Media wil dat grote streamingdiensten zoals Netflix, Amazon Prime en Videoland 4,5 procent van hun jaaromzet in Nederland gaan investeren in Nederlandse series, films en documentaires. Dat staat in een wetsvoorstel dat ze naar de Tweede Kamer heeft gestuurd. De verplichting moet gaan gelden voor diensten die in Nederland minstens 30 miljoen euro omzet maken. "Streamingdiensten zijn steeds populairder en het aanbod van buitenlandse films, series en documentaires groeit. Dat mag niet ten koste gaan van Nederlandse verhalen", vindt Uslu. "Met dit wetsvoorstel zeggen we: heb je als streamingdienst succes op de Nederlandse markt, dan moet je ook bijdragen aan het Nederlandse aanbod." Uslu schrijft verder dat streamingdiensten vaak op een mondiale markt opereren en een overwegend internationaal aanbod hebben. Omdat de producties ook steeds groter en kostbaarder worden, kan het Nederlands cultureel audiovisueel aanbod onder druk komen te staan, aldus de staatssecretaris. In 2019 werd al duidelijk dat de toenmalige ministers Van Engelshoven (Cultuur) en Slob (Media) wilden dat de diensten, net als in bijvoorbeeld België, Frankrijk, Spanje en Griekenland, geld zouden steken in Nederlandse producties. Ook in het coalitieakkoord is dit plan opgenomen. Eerder was het idee echter dat ze 6 procent van hun omzet moesten afstaan. In het voorstel van Uslu valt dat bedrag dus lager uit. De verplichte investering die de diensten moeten doen, houdt bijvoorbeeld in dat ze zelf een Nederlandse titel produceren of coproduceren, of een bestaande recente Nederlandse productie aankopen en via hun dienst aanbieden. Een deel van het geld moet gaan naar onafhankelijke producenten, vindt Uslu.||https://nos.nl/artikel/2437339-kabinet-wil-dat-netflix-disney-geld-steken-in-nederlandse-films-en-series
2022-07-18||Waddeneilanden lijken kraamkamer voor ruwe haai, vier jonge haaien gevonden|| Rondom Terschelling en Ameland zijn de afgelopen week vier pasgeboren ruwe haaien opgevist door onderzoekers. De Waddenvereniging is enthousiast over de vondst, omdat het aantoont dat de Waddenzee dient als geboortegrond voor de ruwe haai. De ruwe haai is een haaiensoort die bijna twee meter lang kan worden en grote afstanden af kan leggen. Ze zijn niet gevaarlijk voor de mens en eten vooral vis. Het gaat wereldwijd slecht met de ruwe haai en daarom vindt de Waddenvereniging het hoopvol nieuws dat ze zich rondom de Waddeneilanden lijken voort te planten. Garnalenvissers die in het Waddengebied vissen, vonden de afgelopen tijd vrouwtjes en jonge ruwe haaien in hun netten, meldt RTV Noord. Voor de onderzoekers van het project Swimway Waddenzee, waarbij verschillende vissoorten in de Waddenzee worden bestudeerd, waren die meldingen reden tot nader onderzoek. Daar is nu dus uit gebleken dat er in het gebied meer jonge haaien rondzwemmen. De onderzoekers wilden in eerste instantie zelf grote vrouwtjes vangen en voorzien van een zender, zodat ze konden worden gevolgd. Maar het lukte niet om de vrouwtjeshaaien te vinden. "Wel werden er vier pasgeboren haaienpups van 28 tot 37 centimeter aangetroffen, maar deze zijn niet groot genoeg om te voorzien van een zender", aldus de vereniging. De onderzoekers willen op een later moment nog een keer uitvaren naar het Waddengebied om volwassen exemplaren te vangen en ze te voorzien van een zender. Binnen Swimway Waddenzee werken onder meer de Waddenvereniging, het Koninklijk Nederlands Instituut voor Onderzoek der Zee (NIOZ) en Wageningen Marine Research met elkaar samen.||https://nos.nl/artikel/2437337-waddeneilanden-lijken-kraamkamer-voor-ruwe-haai-vier-jonge-haaien-gevonden
2022-07-18||Bruls stelt kabinet deadline in asielcrisis: 'Rijk is verantwoordelijk'|| De verantwoordelijkheid van de veiligheidsregio's in de aanpak van de asielcrisis stopt per 1 oktober. Dat zegt burgemeester Bruls van Nijmegen, voorzitter van het Veiligheidsberaad. De veiligheidsregio's zijn niet in staat de crisis in de opvang van asielzoekers op te lossen, aldus Bruls.  "Het is heel apart dat gemeenten heel veel verantwoordelijkheid krijgen, en daarmee ook kritiek, terwijl die verantwoordelijkheid toch echt bij het rijk ligt", zegt Bruls. Bruls zegt dat de gemeenten blijven meewerken om de asielcrisis aan te pakken, maar dat het probleem zal blijven bestaan zolang er vanuit Den Haag geen structurele oplossingen worden aangereikt. "Het systeem faalt", aldus de voorzitter van het Veiligheidsberaad. Qua structurele oplossingen denkt hij aan het tegenhouden en weer wegsturen van kansloze asielzoekers en het aanwijzen van grootschalige opvanglocaties. Gevraagd naar de timing van zijn aankondiging, zegt Bruls: "Als we wachten tot eind september staan we weer met de rug tegen de muur. Daarom geven we nu een vroegtijdig signaal af. Voor 1 oktober moet er een structurele oplossing zijn." Een woordvoerder van staatssecretaris Van der Burg voor Asiel (VVD) laat weten dat er wordt gewerkt aan een "duurzaam en stabiel opvangstelsel" voor de lange termijn. "Ook gaat de zoektocht naar grote opvanglocaties verder." Bruls noemt de situatie rond het aanmeldcentrum voor asielzoekers in Ter Apel, waar zaterdag- op zondagnacht 250 tot 300 mensen buiten sliepen, "tenhemelschreiend". "Dit zijn beelden die ik alleen in Frankrijk en Hongarije dacht te zien." Deze foto's werden vanochtend gemaakt: Morgenochtend wordt er opnieuw overleg gevoerd met Van der Burg om op korte termijn tot een oplossing te komen. Haast is geboden, want volgens Bruls wordt de situatie met de dag erger. Vorige week riep Bruls het kabinet op zogeheten veiligelanders, immigranten die geen kans maken op een asielstatus, te weren bij binnenkomst in Nederland. Dat is volgens het kabinet onmogelijk. Wel krijgen veiligelanders al voorrang op andere asielzoekers, zodat ze zo snel mogelijk kunnen worden uitgezet. Het ministerie van Justitie en Veiligheid zegt nu dat mensen die een tijdelijke verblijfsvergunning hadden in Oekraïne en nu in Nederland zijn, niet langer aanspraak kunnen maken op gemeentelijke opvang, leefgeld, onderwijs en medische zorg. Het gaat dan bijvoorbeeld om buitenlanders die in Oekraïne studeerden of werkten. Zij komen grotendeels uit veilige landen, aldus het ministerie. "Zo zijn er gevallen bekend van mensen die na de oorlog eerst naar hun eigen land terugkeerden en daarna naar Nederland reisden." De laatste tijd was er een toename te zien in het aantal 'derdelanders' dat vanuit andere EU-landen naar Nederland kwam, omdat zij in andere landen minder uitgebreide voorzieningen kregen. Door hen uit te wijzen, wordt de druk op de gemeentelijke opvang verminderd, hoopt het ministerie. Het is niet bekend om hoeveel mensen het gaat.||https://nos.nl/artikel/2437336-bruls-stelt-kabinet-deadline-in-asielcrisis-rijk-is-verantwoordelijk
2022-07-18||Explosies rond waterkrachtcentrale bij Cherson, 'raketaanval door Oekraïne'|| Rond een grote waterkrachtcentrale in de Zuid-Oekraïense stad Nova Kachovka, die door de Russen is veroverd, zijn een aantal explosies geweest. Volgens Kirill Stremojoesov, de door de Russen aangestelde leider van de regio Cherson, heeft Oekraïne aanvallen op de stad uitgevoerd. Het Oekraïense leger heeft dat niet bevestigd. Op beelden zijn donkere rookpluimen boven de waterkrachtcentrale te zien. Bij de explosie zou een gaspijplijn beschadigd zijn geraakt. Volgens het Oekraïense staatsgasbedrijf Naftogaz heeft de schade geen gevolgen voor de gastoevoer van Rusland naar Europa. Ook de elektriciteitsvoorziening zou niet zijn beschadigd. Volgens het Russische staatspersbureau Tass werd de aanval uitgevoerd kort na een bezoek van een belangrijke vertrouweling van president Poetin aan de waterkrachtcentrale. Het gaat om Sergej Kirijenko, die in het verleden aan het hoofd stond van het atoomagentschap Rosatom. RIA Novosti meldt op basis van een bron dat er twee bewakers zijn omgekomen. Nova Kachovka ligt op ruim 50 kilometer van het front, oostelijk van Cherson. De stad is van groot strategisch belang. Zo ligt hier een van de twee bruggen over de Dnepr die in handen zijn van het Russische leger. Ook begint bij Nova Kachovka het belangrijke Noord-Krimkanaal, dat drinkwater naar het geannexeerde schiereiland brengt. Vorig week claimde Oekraïne een Russisch wapendepot in Nova Kachovka te hebben opgeblazen. Daarbij zouden 52 Russen zijn gedood. Tass meldt dat de Oekraïense strijdkrachten vandaag al meerdere raketaanvallen op de regio rond Nova Kachovka hebben uitgevoerd. Volgens Rusland worden de Oekraïense aanvallen uitgevoerd met geavanceerde Himars-raketsystemen, die door de Verenigde Staten zijn geleverd. Daarmee kunnen raketten worden afgevuurd met een bereik van zo'n 80 kilometer . De zuidelijke regio Cherson viel kort na het begin van de Russische invasie in Russische handen. Sindsdien wordt geprobeerd het gebied te 'russificeren', onder meer door Russische paspoorten uit te delen en Oekraïense symbolen te verwijderen. Ook worden er plannen gemaakt voor een referendum over annexatie door Rusland. Het Oekraïense leger heeft een grootschalig tegenoffensief in de regio aangekondigd. Onlangs riep vicepremier Iryna Veresjtsjoek vrouwen en kinderen op de provincies Cherson en Zaporizja te ontvluchten. Volgens het Britse ministerie van Defensie is Rusland bezig posities in het zuiden te versterken, in reactie op de Oekraïense aanvallen op de regio. Verder in oostelijke richting zegt het Oekraïense leger een Russisch offensief succesvol te hebben afgeslagen. Het zou gaan om een offensief ten noorden van de stad Donetsk, in de richting van Avdiivka, dat in handen is van Oekraïne. Ook noordelijker, rondom de stad Charkov, zijn gevechtshandelingen gemeld. De Russische defensieminister Sjojgoe gaf dit weekend opdracht de aanvallen verder op te voeren, na een "operationele pauze", die overigens gepaard ging met voortdurende aanvallen.||https://nos.nl/artikel/2437334-explosies-rond-waterkrachtcentrale-bij-cherson-raketaanval-door-oekraine
2022-07-18||De tropische dag in tien foto's || In dagen waarin hitterecords dreigen te sneuvelen, met alle problemen en zorgen van dien, werd er vandaag ook volop genoten van het warme weer. Op stranden en in recreatiegebieden was het druk; tegelijk zochten veel mensen en dieren de schaduw op. Een overzicht van een tropische dag in Nederland, met onder meer foto's die we binnenkregen via NOS Ooggetuige.||https://nos.nl/artikel/2437330-de-tropische-dag-in-tien-foto-s
2022-07-18||Vliegtuig kantelt bij landing in Mogadishu, alle inzittenden overleven crash|| Een Somalisch passagiersvliegtuig is vanochtend bij de landing op het vliegveld van de hoofdstad Mogadishu gecrasht en omgekeerd naast de landingsbaan terechtgekomen. Alle 36 inzittenden zijn levend uit het vliegtuig gehaald, melden de lokale autoriteiten. De binnenlandse vlucht van luchtvaartmaatschappij Jubba Airways was 's ochtends vertrokken uit de zuidwestelijke stad Baidoa, met bestemming Mogadishu. Bij de landing, omstreeks 11.30 uur lokale tijd, ging het mis en kantelde het vliegtuig. Bekijk hier beelden van de crash: Op beelden van de crash is te zien dat het vliegtuig ondersteboven bij de brede landingsbaan ligt. Door het ongeluk ontstond brand bij de rechtervleugel. Het vliegtuig is een Fokker 50, een model van de Nederlandse vliegtuigfabriek Fokker die eind jaren 90 failliet ging. De oorzaak van het ongeluk wordt onderzocht. Over eventuele gewonden is nog niets bekendgemaakt. Jubba Airways zegt op Twitter dat meer informatie wordt vrijgegeven zodra het beschikbaar is.||https://nos.nl/artikel/2437319-vliegtuig-kantelt-bij-landing-in-mogadishu-alle-inzittenden-overleven-crash
2022-07-18||Internationaal energieagentschap: het is code rood voor Europa|| Europese landen moeten zo snel mogelijk het gasverbruik minderen en de gasvoorraden aanvullen. Daarnaast moeten de landen hun noodplannen op elkaar afstemmen voor het geval er tekorten ontstaan, schrijft het Internationaal Energieagentschap (IEA) in een brandbrief. "Deze winter kan een historische test voor de Europese solidariteit worden", zegt directeur Fatih Birol. Het IEA adviseert de 29 aangesloten landen over ontwikkelingen op de energiemarkt en strategie bij tekorten.  Volgens het IEA heeft Europa wel al vooruitgang geboekt, maar is het niet genoeg. "Het is code rood voor Europa omdat Rusland steeds meer de gastoevoer afknijpt, gecombineerd met andere leveringsproblemen", schrijft Birol. "De komende maanden zijn cruciaal." Hier zie je de gastoevoer van Rusland naar de Europese Unie vanaf januari 2019 tot nu: De IEA gaat ervan uit dat de gasvoorraden van Europese landen tot 90 procent moeten zijn gevuld om de winter goed door te komen. Om dat te bereiken, moet volgens de berekeningen komende drie maanden zo'n 12 miljard kubieke meter gas extra worden opgeslagen. De Europese Unie kwam vandaag nog een intentieverklaring met Azerbeidzjan overeen om de gasleveringen in de komende jaren te verdubbelen. Maar dat is volgens het IEA een druppel op een gloeiende plaat: zonder Russische gasleveringen wordt het heel moeilijk om de benodigde reserves te behalen. En zelfs als het dan lukt om de voorraden tot 90 procent te vullen, is het volgens het IEA nog maar de vraag of het lukt om de winter door te komen als Rusland de gasleveringen in oktober alsnog stopt: Birol roept daarom Europese leiders op zo snel mogelijk maatregelen te nemen om zich voor te bereiden op de winter. Hij wil onder meer dat bedrijven gecompenseerd worden als ze minder energie gebruiken. Ook roept hij op om kolen-, olie- en kerncentrales zoveel mogelijk te laten draaien. Nederland heeft al besloten om kolencentrales weer op volle kracht te laten draaien om gasgestookte centrales te ontzien. Van cruciaal belang is uiteindelijk hoeveel gas Rusland komende tijd door de Nord Stream 1-gaspijpleiding naar Duitsland pompt. Op dit moment stroomt er niks doorheen vanwege onderhoud en de angst is groot dat Rusland dit moment aangrijpt om de gastoevoer verder te beperken of zelfs te stoppen. Die tekenen zijn er: volgens persbureau Reuters heeft Gazprom meerdere grote Europese klanten in een brief laten weten dat door 'overmacht' geen gas via de Nord Stream 1 meer geleverd kan worden. Onder meer Uniper, de grootste Duitse importeur van Russisch gas, en energiebedrijf RWE hebben die boodschap van Gazprom gekregen. Met het beroep op overmacht zou het Russische staatsgasbedrijf zich kunnen indekken tegen eventuele compensatie-eisen als het gas niet meer geleverd wordt. Uniper heeft intussen aanspraak moeten maken op de 2 miljard noodkrediet van de Duitse overheid en om nog meer steun gevraagd. Doordat er afgelopen weken al minder gas via de Nord Stream 1 stroomde, moet het bedrijf het ergens anders veel duurder inkopen. Dat levert miljoenen verlies per dag op. Daarnaast levert Uniper op dit moment gas uit eigen reserves om klanten te kunnen bedienen. Daardoor raken de Duitse gasvoorraden eerder leger dan voller voor komende winter. De IEA maakt zich dus grote zorgen, maar de Gasunie Transport Services in Nederland liet onlangs een ander geluid horen. De gasnetbeheerder verwacht dat er deze winter geen gastekort zal ontstaan als Rusland niet meer levert, mits wordt voldaan aan een aantal voorwaarden. Zo moet de gasopslag voor 80 procent zijn gevuld. Nu is dan nog zo'n 57 procent.||https://nos.nl/artikel/2437315-internationaal-energieagentschap-het-is-code-rood-voor-europa
2022-07-18||Tot 26 jaar cel voor moord op Ayla Mintjes (27)|| De rechtbank in Amsterdam heeft drie mannen veroordeeld tot celstraffen tot 26 jaar voor de moord op een 27-jarige vrouw in Amsterdam. Ayla Mintjes werd vorig jaar mei om het leven gebracht toen ze met haar vriend in de auto zat. Mintjes en haar vriend Anis B. werden in hun auto beschoten toen ze uit de parkeergarage van haar appartementencomplex in Amsterdam Nieuw-West reden. Het vermoedelijke doelwit van de aanslag was niet zij maar haar vriend, een bekende uit het criminele milieu. Hij overleefde de aanval. Mintjes overleed diezelfde nacht in het ziekenhuis aan haar verwondingen. De rechtbank acht bewezen dat de drie mannen uit Amsterdam de moordaanslag hebben uitgevoerd, meldt NH Nieuws. De twee jongste verdachten, Samuel Y. (21) en Jeremia T. (22), hebben met automatische wapens het vuur geopend en de derde verdachte, Renato F. (35), bestuurde volgens de rechters de auto waarin de schutters konden vluchten. Volgens de rechtbank is er voldoende bewijs om hun betrokkenheid aan te tonen. Zo zagen getuigen de drie mannen de vluchtauto in brand steken en zijn op hun lichamen brandwonden aangetroffen, schrijft AT5. De rechtbank rekent het de mannen aan dat ze, terwijl het buiten nog licht was, met twee automatische wapens tientallen keren hebben geschoten. Er zijn ten minste 36 kogels afgevuurd waarbij ook auto's en huizen zijn geraakt. "Dat haar vriend, die het vermoedelijke doelwit was, de aanslag heeft overleefd, mag een wonder heten", zegt de rechtbank. De straffen vallen lager uit dan de eis van het Openbaar Ministerie, die tegen de drie verdachten 30 jaar cel had geëist. De hoogste straf is voor Renato F. Hij krijgt 26 jaar cel vanwege zijn lange strafblad met zware misdrijven en omdat hij volgens de rechtbank de leiding lijkt te hebben gehad. Samuel Y., een van de schutters, krijgt 22 jaar gevangenisstraf opgelegd. Hierbij heeft de rechtbank rekening gehouden met zijn jonge leeftijd en het feit dat hij niet eerder is veroordeeld voor een ernstig geweldsdelict. De andere schutter, Jeremia T., krijgt een iets lagere straf van 20 jaar omdat hij door de rechtbank verminderd toerekeningsvatbaar wordt geacht.||https://nos.nl/artikel/2437310-tot-26-jaar-cel-voor-moord-op-ayla-mintjes-27
2022-07-18||Woningen warmen te veel op, 'zelfs nu is het buiten fijner'|| Woningen moeten niet alleen goed verwarmd kunnen worden, ze moeten ook koel blijven als het buiten opwarmt. En daar is in ons land van doorzonwoningen te weinig aandacht voor, zeggen deskundigen in de week dat het Nationale Hitteplan van kracht is. Zeer hoge temperaturen zullen steeds vaker voorkomen en huizen waarin de hitte blijft hangen vormen een gevaar voor de gezondheid. Willy en Klaas wonen in zo'n warme woning, op IJburg in Amsterdam. De temperatuur kan binnen oplopen tot ver boven de dertig graden. Het leidt tot hoofdpijn en andere lichamelijke klachten. Zelfs op dit soort dagen is het buiten vaak aangenamer dan binnen, zeggen Willy en Klaas: Jeroen Kluck, lector aan de Hogeschool van Amsterdam, doet onderzoek naar hitte in woningen. Voor dat onderzoek worden sensoren geplaatst in woningen van corporaties verspreid door Nederland. "We gaan in honderd huizen meten en praten met bewoners. Zo komen we erachter wat een woning warm maakt en wat helpt." Woningen moeten niet alleen in de winter, maar ook 's zomers aangenaam zijn, aldus Kluck. "Het zal immers zal steeds vaker en langer voorkomen dat het heel heet is." Sterk opgewarmde huizen veroorzaken gezondheidsklachten, zegt hij. "Als het extreem warm is buiten wil je wegvluchten naar binnen. Dan moet het daar niet ook te heet zijn. De grootste acute gezondheidsproblemen door hitte spelen binnen in woningen." Madeleen Helmer beaamt dat. Zij is van Klimaatverbond Nederland, dat met twintig woningcorporaties een 'hittegroep' heeft gevormd. "Als het gaat over hittestress, dan is je woning echt een hotspot." Ook de Woonbond, die de belangen van huurders behartigt, is de afgelopen jaren steeds meer bezig met het onderwerp 'hittewoningen', zegt Marcel Trip. "Met meer hete zomers is het goed om hier aandacht voor te hebben." Vooral sociale huurwoningen kampen met te hoge binnentemperaturen. En als die dan ook nog in wijken met te weinig groen staan, is er nog minder kans om te ontsnappen aan de hitte. Er vallen circa achthonderd hittedoden per jaar. Een derde daarvan is toe te schrijven aan klimaatverandering, aldus het RIVM. Dan gaat het om zeker 250 mensen. Vooral ouderen lopen risico. Maar ook jonge mensen hebben last van te warme woningen, aldus Helmer van Klimaatverbond Nederland: "Je wordt er loom van en bent niet zo productief meer. Door slecht slapen functioneer je minder op je werk." Nederlandse woningen zijn niet gebouwd om de zon buiten te houden, constateert Helmer. "We hebben niet voor niets doorzonwoningen: we vinden zon fijn in ons koude kikkerlandje. Maar het klimaat verandert en dus worden al die grote ramen een probleem." Onderzoeker Kluck: "Voor nieuwbouwhuizen is de eis dat de temperatuur binnen niet te vaak boven de 27 graden mag uitkomen, maar heel veel bestaande woningen voldoen niet aan die norm". En door betere isolatie worden woningen nóg heter. Goede isolatie houdt de hitte weliswaar langer buiten, maar uiteindelijk wordt het binnen toch warmer en dan krijg je de hitte niet meer weg. Kluck: "En de volgende dag is het weer warm en wordt het weer een stukje heter in huis". Oplossingen liggen voor de hand, maar ze zijn niet altijd makkelijk toe te passen. Onderzoeker Kluck: "Met zonwering en ventilatie is prima een aangename plek van je huis te maken. Dat lijkt simpel, maar wat als je het allebei niet hebt? Als je maar aan één kant ramen hebt, kun je niet goed luchten." Zonwering aanbrengen is de belangrijkste maatregel is, zegt Kluck. "De beste manier om de koelbehoefte bij te benen is om die behoefte te voorkomen. Door ervoor te zorgen dat de zon niet binnenkomt en dat het dus niet te heet wordt binnen." Maar alle warme woningen voorzien van zonwering kost woningbouwverenigingen en verhuurders veel geld. Hoe ze dat doen in landen in Zuid-Europa, waar ze gewend zijn aan die hete zomers? "Overal airco", zegt Helmer. Die kant gaat het in Nederland misschien ook op, vreest ze, met alle nadelige milieueffecten die dat met zich meebrengt.||https://nos.nl/artikel/2437308-woningen-warmen-te-veel-op-zelfs-nu-is-het-buiten-fijner
2022-07-18||Waarnemend president Sri Lanka roept noodtoestand uit, verwacht stabilisering|| De waarnemend president van Sri Lanka, Ranil Wickremesinghe, heeft opnieuw de noodtoestand uitgeroepen in het land, daags voordat het parlement een nieuwe president kiest. Terwijl de voormalig premier door zijn partij, Sri Lanka Podujana Perumuna (SLPP), wordt genomineerd om president te blijven, zwelt de roep om zijn vertrek als waarnemer verder aan. Wat deze nieuwste noodtoestand inhoudt, is nog niet duidelijk. Doorgaans wordt het leger onder de noodtoestand ingezet tegen protesten en kunnen betogers gemakkelijker worden gearresteerd. Wickremesinghe is sinds vrijdag waarnemend president. Niet lang daarvoor sloeg toenmalig president Gotabaya Rajapaksa op de vlucht, in reactie op de massale anti-regeringsprotesten, waarbij betogers onder meer zijn residentie bestormden en een duik namen in het presidentiële zwembad. Woensdag bood Rajapaksa zijn ontslag aan en wees hij Wickremesinghe aan als waarnemend president. Vrijdag werd hij beëdigd. De demonstranten houden de regering van Rajapaksa verantwoordelijk voor de diepe economische crisis in het land, dat kampt met grote voedsel-, brandstof- en medicijnentekorten. Wickremesinghe wordt gezien als een bondgenoot van Rajapaksa en ook zijn vertrek wordt nu geëist. Hijzelf bezweert dat er flinke stappen worden genomen om de grote tekorten aan te pakken. De waarnemend president schrijft in een verklaring dat de noodtoestand nodig is om de rust in het land te herstellen. "Elementen binnen de samenleving" willen volgens hem de vrede verstoren, waardoor het land niet de mogelijkheid krijgt om te herstellen. De afgelopen tijd werd de noodtoestand in Sri Lanka veelvuldig uitgeroepen met vergelijkbare argumenten. Wickremesinghe zegt dat gesprekken met het Internationaal Monetair Fonds (IMF) over een steunpakket in de afrondende fase zijn. Ook ziet hij mogelijkheden in de gesprekken die zouden lopen met andere landen. Het IMF heeft nog niet gereageerd op zijn claims. Verder haalt Wickremesinghe tegenover CNN hard uit naar het kabinet-Rajapaksa. Hij beschuldigt de regering ervan te hebben gelogen over de slechte financiële staat van het land. Sri Lanka was volgens hem failliet en moest aankloppen bij het IMF voor steun. Tegen het einde van het jaar kan het land weer stabiel zijn volgens hem. Vanaf 2024 verwacht hij dat de Sri Lankaanse economie weer functioneert.||https://nos.nl/artikel/2437307-waarnemend-president-sri-lanka-roept-noodtoestand-uit-verwacht-stabilisering
2022-07-18||Zwemmen, fietsen, hardlopen: ultrasporter voltooit Elfstedentriatlon || In Friesland heeft Stefan van der Pal zijn Elfstedentriatlon volbracht. Hij finishte vanmiddag om 15.15 uur. In totaal heeft hij vijf dagen gezwommen, zeven uur gefietst en 32,5 uur hardgelopen. Met de Elfstedentriatlon heeft Van der Pal 65.496 euro opgehaald voor Stichting Semmy, die zich inzet voor onderzoek naar hersenstamkanker bij kinderen. Tot de laatste minuten van de triatlon werd er gedoneerd, schrijft Omrop Fryslân. Van der Pal werd aan de finish bij het WTC Expo in Leeuwarden opgewacht door tientallen mensen. Ook de vader van Semmy, het jongetje dat in 2007 op 5-jarige leeftijd overleed aan een tumor in de hersenstam, was erbij. Hij is ook de oprichter van de stichting. Vorige week maandag begon Van der Pal met het zwemonderdeel van de Elfstedentriatlon: een monstertocht van meer dan 200 kilometer. Daarna legde hij de route ook nog eens fietsend en hardlopend af. Tijdens de zwemtocht, die vijf dagen duurde, heeft Van der Pal flink moete afzien. Hij werd erg moe en had last van schaafwonden veroorzaakt door zijn zwempak. De stroming van het water en de wind maakten het soms extra zwaar. Wat meezat, was het zonnige weer en de aanmoedigingen en steun van mensen op bruggen en langs de kant.. Het tweede onderdeel, op de fiets, startte op zaterdag en was in tijd het kortste onderdeel van de triatlon. Toch had Van der Pal het zwaar. "Ik heb wel eens lekkerder op de fiets gezeten." Gisterochtend begon hij aan het laatste onderdeel: hardlopen. "Iedereen zegt dat zwemmen het zwaarste is, maar dat is het echt niet. Het is het langst", zei Van der Pal. "Het hardlopen is wat mij betreft het allerpittigst." Het team achter Van der Pal riep mensen op om 's nachts een lichtje te laten branden voor de triatleet. "Iedere keer als hij publiek ziet, leeft hij op", zei zijn vrouw Marianne. "Zijn tempo is intussen wat gezakt", vertelde ze gisteren. "Maar elke stap brengt de finish dichterbij." De nacht van zondag op maandag was moeilijk. Na Bolsward kreeg Van der Pal een dip. Hij wisselde hardlopen en wandelen af en laste meermaals een slaappauze in. Zodra de zon opkwam, keerde zijn energie weer terug. De eindstreep kwam langzaam in zicht. "Ik ben blij dat ik er bijna ben", zei Van der Pal. Maar 'in Sneek was Van der Pal naar eigen zeggen gaar. Vanwege de hitte kreeg hij natte handdoeken en icepacks. De route werd ook iets verlegd zodat de begeleiding hem in de gaten kon houden. Aan de finish stond een grote welkomstboog en Van der Pal werd met groot applaus binnengehaald. Hij had zich jaren voorbereid. Vanaf 2011 droomde hij ervan de Elfstedentocht te zwemmen. Tweemaal was Maarten van der Weijden hem, zwemmend, voor. In 2020 gooide de coronapandemie roet in het eten. Dit jaar kwam het er dan eindelijk van.||https://nos.nl/artikel/2437305-zwemmen-fietsen-hardlopen-ultrasporter-voltooit-elfstedentriatlon
2022-07-18||Kinderopvanglocaties op veel plaatsen dicht vanwege hitte|| Honderden kinderopvanglocaties sluiten vanmiddag en morgen eerder hun deuren vanwege de extreme warmte. Ouders zijn dit weekend over de maatregel geïnformeerd. In een aantal gevallen gebeurde dat pas gisteravond laat. Dat leidde tot spanningen, omdat er werkende ouders zijn die nu op stel en sprong opvang moeten regelen of vrij moeten nemen. "We hebben dit nog niet eerder meegemaakt", zegt Nicole Krabbenborg algemeen directeur van Kindergarden. "We durven het niet aan om in deze hitte open te blijven, omdat we de veiligheid van medewerkers en kinderen niet kunnen waarborgen." Kindergarden, die zo'n 70 vestigingen door heel het land heeft, informeerde ouders vrijdagavond. SKa Kinderopvang (25 tot 30 vestigingen in de regio Amersfoort) deed dat gisteravond. En zo zijn er nog een paar grotere aanbieders die vanwege het hitteprotocol de deuren geheel of gedeeltelijk sluiten, meldt Boink, de organisatie voor ouders in de kinderopvang. Van "een beetje overdreven" tot "wel goed": zo reageren ouders op de sluiting van hun vestiging:  De ouderorganisatie is verbaasd over het sluiten van de locaties. "Vijf jaar hebben we het erover. We gaan naar een ander klimaat, met steeds meer extremen, dus daar moet de kinderopvang rekening mee houden", zegt voorzitter Gjalt Jellesma. "Bovendien is het deze zomer nog helemaal niet zo warm geweest. Gebouwen zijn nog niet opgewarmd. Het is uiteraard maatwerk, maar als je ziet dat zelfs locaties met airco sluiten vinden we dat niet goed. Vooral ook omdat kinderen daar beter af zijn dan thuis." Volgens Jellesma is opvang en veiligheid maatwerk. "Zeker bij extreem weer zoals morgen kan ik me een sluiting voorstellen, maar ons devies is wel om ouders op tijd te waarschuwen." Luuk Starink van Ska kinderopvang zegt dat er binnen zijn organisatie een scheiding is aangebracht tussen het kinderdagverblijf (0 tot 4 jaar) en de buitenschoolse opvang (oudere kinderen die naar de basisschool gaan). "Baby's kunnen hun temperatuur moeilijker regelen dan oudere kinderen. Daarom vinden we het niet verantwoord en veilig om groepen lang open te houden." Volgens de Kinderopvang-Wijzer zijn er in Nederland iets meer dan 16.400 locaties in het Landelijk Register Kinderopvang (LRK) geregistreerd als een kinderdagverblijf (KDV) of een buitenschoolse opvang (BSO) locatie. Vandaag sluiten er daarvan honderden eerder hun deuren, morgen mogelijk nog wat meer. Ook wordt ouders gevraagd eerder hun kinderen op te halen. Volgens de Brancheorganisatie Kinderopvang moet elke aanbieder een veiligheids- en gezondheidsbeleid hebben waarin onder meer staat wat er moet gebeuren bij hitte. Een kinderopvangorganisatie moet maatregelen zelf praktisch uitwerken omdat de situatie op elke locatie anders is. In Nederland gaan zo'n 814.000 kinderen naar de kinderopvang.||https://nos.nl/artikel/2437293-kinderopvanglocaties-op-veel-plaatsen-dicht-vanwege-hitte
2022-07-18||Podcast Oog: van laatste vlucht naar ballonnen in de lucht|| Steeds meer huishoudens verkeren in financieel zwaar weer. De kans is groot dat Nederland door de oorlog in Oekraïne in een recessie belandt. Volgens hoofdeconoom Esther Barendrecht van Rabo Research is de kans groot dat zo'n recessie er aan het einde van het jaar komt. Luitenant-kolonel en piloot Joost Niki Luijsterburg maakt binnenkort zijn laatste vlucht in de F16. Het vliegtuig wordt vervangen door de F35. Reden voor het Nationaal Militair Museum om een tentoonstelling te wijden aan de fameuze straaljager. En Herman Kleinsmit vertelt in de podcast alles over de 35ste editie van de Friese Ballonfeesten. Dinsdag begon dat met tientallen heteluchtballonnen die tegelijkertijd opstegen. Deze aflevering van Het Beste uit het Oog kun je hier beluisteren. Bevalt het? Vergeet je dan niet te abonneren! De Dag: elke werkdag twintig minuten verdieping bij één onderwerp uit het nieuws. Met het Oog op Morgen: elke dag een overzicht van het nieuws, een blik in de ochtendkranten en het betere journalistieke interview. Het Beste uit het Oog: iedere zaterdag selecteert de redactie van Met het Oog op Morgen de mooiste gesprekken van de afgelopen week. De Stemming van Vullings en Van der Wulp: elke vrijdag een nieuwe aflevering waarin de politieke week wordt doorgenomen. Gemaakt door NOS en EenVandaag. Lang verhaal kort: elke werkdag rond vijven één onderwerp, in 5 minuten. NOS op 3 vertelt je wat je moet weten over een actueel onderwerp om het nieuws erover beter te kunnen volgen.||https://nos.nl/artikel/2437292-podcast-oog-van-laatste-vlucht-naar-ballonnen-in-de-lucht
2022-07-18||Rutte spreekt weer met boeren, 'bezorgdheid en woede overheersen nog'|| Premier Rutte heeft weer een gesprek gehad met boeren over het voorgenomen stikstofbeleid van het kabinet. Het gesprek vond plaats op het melkveebedrijf van de familie Bongers in Kelpen-Oler in Limburg. Er waren zeven boeren voor uitgenodigd. "Het was een constructief gesprek", zegt Thieu Bongers. "Hij heeft goed geluisterd. Ik hoop dat er toch nog mogelijkheden zijn." Karin Bongers is het eens met het kabinet dat er iets aan de stikstofuitstoot moet gebeuren, maar niet op deze manier. "Tien jaar geleden stimuleerde de overheid juist dat melkveehouders gingen groeien. Als ze toen iets aan het stikstofprobleem hadden gedaan was het nu niet zo groot geweest." Ze vindt de eisen nu te hard en te plotseling. Rutte zei dat de partijen niet echt dichter bij elkaar waren gekomen. "Je kunt in zo'n lang gesprek met een kleine groep de diepte in gaan. Waar liggen de irritaties naar de overheid? Maar ik verwacht niet dat ik die met drie bezoekjes kan wegnemen." Volgens Rutte overheersen bij de boeren nog de bezorgdheid en de woede. Er volgt nog een derde gesprek in 'kleine kring' met Rutte. In augustus volgt een grotere gesprekronde, onder begeleiding van Johan Remkes. Details daarover zijn nog niet bekend.||https://nos.nl/artikel/2437289-rutte-spreekt-weer-met-boeren-bezorgdheid-en-woede-overheersen-nog
2022-07-18||'Onverantwoord', maar Patrick begint morgen tóch aan de Vierdaagse || Hoewel de eerste dag van de Nijmeegse Vierdaagse officieel geschrapt is vanwege de hitte, zijn er toch wandelaars die morgen gaan lopen. De Vierdaagse is niet compleet als je een van de vier dagen niet loopt, vinden ze. "Dan verdien je ook je kruisje niet." Aan het woord is de 38-jarige wandelaar Patrick Balfoort. "De dag van Elst hoort erbij", zegt hij bij Omroep Gelderland. "Maatregelen hadden we wel verwacht. Eerder starten, de afstand inkorten of later laten binnenkomen. Maar dat de dinsdag werd geschrapt was balen." Op de persconferentie gisteren deed marsleider Henny Sackers een klemmend beroep op de wandelaars dinsdag niet te gaan lopen. "We kunnen ze niet tegenhouden. Maar er zijn geen verkeersregelaars, er zijn geen toiletten en er is ook geen medische verzorging. We snappen de teleurstelling, maar lieve mensen: doe het niet." We weten wat we doen", zegt Balfoort, die voor de twaalfde keer meedoet, samen met een vriend. "We nemen voldoende eten en drinken mee. En als het niet meer gaat, bellen we het thuisfront en dan komen ze ons halen." Samen met zijn vriend gaat hij vannacht om 03.00 uur van start. Ze hopen tussen 13.00 en 14.00 uur terug te zijn op de Wedren. In 2006 werd de Vierdaagse na een dag afgelast wegens de hitte. Twee wandelaars overleden en vele anderen werden onwel. Het werd toen 32 graden.||https://nos.nl/artikel/2437288-onverantwoord-maar-patrick-begint-morgen-toch-aan-de-vierdaagse
2022-07-18||Schietpartij in Marbella: vijf gewonden, Nederlander opgepakt|| In de Spaanse badplaats Marbella is een 26-jarige Nederlander opgepakt na een schietpartij in een discotheek. Volgens de Spaanse politie is er ook een Nederlander van 32 jaar opgepakt, maar het ministerie van Buitenlandse Zaken zegt nog te onderzoeken of hij daadwerkelijk Nederlands is.  In totaal zijn vijf mensen gewond geraakt, onder wie de schutter zelf. Twee slachtoffers zouden zijn opgenomen op de intensive care. Volgens Spaanse media brak in de druk bezochte nachtclub rond 01.00 uur een vechtpartij uit als gevolg van een uit de hand gelopen ruzie. Daarbij werd de 32-jarige man - volgens de Spaanse politie dus een Nederlander - belaagd en op meerdere plekken gestoken. Daarna trok hij een vuurwapen en schoot om zich heen. Het is onbekend of er ook werd geschoten op de persoon die hem eerder belaagde. De schutter is met steekwonden opgenomen in het ziekenhuis en staat onder politiebewaking. Volgens El País is hij er slecht aan toe. Op een video die op sociale media rondgaat zijn zeker vier schoten te horen. Daarna breekt er paniek uit en vluchten mensen naar buiten. Onder de aanwezigen waren onder meer een neefje van de Spaanse koning Felipe en een Nederlandse die in het verleden mee deed aan het realityprogramma Love Island. De Spaanse krant El Español meldt op basis van ingewijden dat de schietpartij geen verband houdt met de georganiseerde misdaad. De politie zegt nog geen enkel scenario uit te sluiten.||https://nos.nl/artikel/2437287-schietpartij-in-marbella-vijf-gewonden-nederlander-opgepakt
2022-07-18||EU steekt nog eens 500 miljoen euro in bewapening Oekraïne|| Het Oekraïense leger krijgt nog eens een half miljard euro steun uit Brussel. De EU-lidstaten zijn het eens geworden over extra geld voor de Oekraïense oorlogsinspanning. Naar verwachting komt er later vandaag ook een akkoord over extra sancties tegen Rusland. Er wordt onder meer gesproken over een importverbod op goud. De EU heeft nu voor de vijfde keer een half miljard euro beschikbaar gesteld voor het sturen van wapens en materieel naar Oekraïne. Daarmee komt het totaal sinds het begin van de Russische invasie op 2,5 miljard euro. Europese landen die militaire middelen naar Oekraïne sturen, kunnen die leveranties declareren bij een EU-fonds. Nederland heeft onder meer pantserhouwitsers gestuurd. Dat zijn mobiele, bepantserde artilleriekanonnen. De strijd in Oekraïne is een uitputtingsslag die sterk leunt op het gebruik van zware wapens en artillerie. De Russische strijdkrachten winnen langzaam terrein. De Oekraïense minister van Buitenlandse Zaken vroeg zijn in Brussel verzamelde EU-collega's daarom vanochtend nog eens met klem om extra wapens. Hoe langer de oorlog duurt, hoe moeilijker het vanuit Oekraïens perspectief wordt om de oorlog hoog op de agenda te houden in Brussel. Daarnaast lijken de sancties vooralsnog het hardst gevoeld te worden in EU-lidstaten zelf. De inflatie is hoog en voedsel- en energieprijzen zijn hard gestegen. De Russische economie doet het vooralsnog relatief goed. Het land profiteert nu nog van de torenhoge prijzen voor fossiele brandstoffen. De verwachting is wel dat de economie van Rusland op de lange termijn in grote problemen raakt. Onder meer als gevolg van de Europese en Amerikaanse boycot op gas en olie.||https://nos.nl/artikel/2437286-eu-steekt-nog-eens-500-miljoen-euro-in-bewapening-oekraine
2022-07-18||5 jaar cel en tbs voor poging tot moord op Groningse journalist|| Twee mannen die vorig jaar een brandend bierflesje naar binnen gooiden in het huis van een Groningse journalist zijn veroordeeld tot vijf jaar cel en tbs met voorwaarden. Volgens de rechtbank in Groningen was er sprake van poging tot moord en brandstichting. De straf is gelijk aan de eis van het Openbaar Ministerie. De rechtbank spreekt van een "doelbewuste actie tegen een journalist". De tbs-behandeling is opgelegd, omdat de daders volgens deskundigen verminderd toerekeningsvatbaar zijn. Tjeerd P. (32) en Jaimy W. (33) gooiden op 19 augustus 2021 om 03.00 uur een brandende fles naar binnen bij het huis van Sikkom-journalist Willem Groeneveld en zijn vriendin. Ze wisten het vuur te doven en bleven ongedeerd. De daders konden gepakt worden dankzij de beelden van beveiligingscamera's voor de deur. P. en W. waren de dag voor de aanslag bij een demonstratie tegen de coronamaatregelen geweest. Daarna hadden ze op een feestje veel gedronken en gingen ze in de nacht naar het huis van Groeneveld. Ze namen drie zelfgemaakte molotovcocktails mee, waarvan ze er een naar binnen gooiden. De andere twee flesjes lieten ze buiten staan. Ze hadden het waarschijnlijk op Groeneveld gemunt, omdat hij namens stadsblog Sikkom kritisch schreef over coronacomplotdenkers. De twee hebben bekend en spijt betuigd; ze zouden Groeneveld hebben willen laten schrikken.||https://nos.nl/artikel/2437285-5-jaar-cel-en-tbs-voor-poging-tot-moord-op-groningse-journalist
2022-07-18||Gaan westerse kanonnen en raketsystemen Oekraïne echt helpen?|| Westerse landen zeggen steeds meer en zwaardere wapens toe aan Oekraïne, iets waar het belegerde land de laatste maanden voortdurend om vroeg. En inmiddels lijken die wapens ook daadwerkelijk te worden ingezet. Het doel van de wapenleveringen: de Russische invasie afremmen. Maar lukt dat ook? Honderden houwitsers (een soort langeafstandskanonnen) werden al naar het Oost-Europese land gestuurd. Net als tientallen pantserhouwitsers (de rijdende variant), en sinds kort zogenoemde multiple rocket launchers. Dat zijn wapensystemen zoals de MLRS en HIMARS, waarmee een salvo raketten afgevuurd kan worden. Dat de Oekraïense president Zelensky blijft vragen om dit soort systemen, is niet verrassend. Naast enkele nadelen, hebben ze vooral veel voordelen: "Hoeveel van deze wapens nu ook daadwerkelijk in Oekraïne worden ingezet is onduidelijk", zegt oud-commandant Landstrijdkrachten Mart de Kruif. Waar landen aan het begin van de oorlog nog veelal melding maakten van leveringen, werden ze daar later terughoudend in. "Maar er zijn wel aanwijzingen dat de wapens effectief zijn aan het front." Recent nog werd een aanval uitgevoerd op een opslagplaats waar de Russen munitie zouden hebben opgeslagen. Volgens een adviseur van Zelensky ging het hierbij om een aanval met een HIMARS-systeem. Op sociale media gingen beelden rond die een grote explosie laten zien: Volgens defensie- en wapendeskundige Danny Pronk van Instituut Clingendael zijn er de laatste weken aardig wat succesvolle aanvallen op wapendepots en andere opslagplaatsen. "Met systemen als de MLRS en HIMARS kun je op flinke afstand van de frontlinie vrij precies doelen raken", zegt Pronk. "Vaak tot op de meter nauwkeurig", voegt De Kruif toe. De enige vereiste is dat de locatie van een doel bekend is, iets wat volgens de oud-commandant met satellietbeelden wordt bepaald. Toch plaatst Pronk de kanttekening dat de westerse wapens vooralsnog geen grootschalig effect hebben. "Daar zijn het de aantallen ook niet voor", zegt hij. "De aanvallen met deze systemen versterken nu vooral de bevoorradingsproblemen die de Russen al een tijd hebben." Ook zijn dit soort wapens volgens de deskundigen vooral nuttig voor het afremmen van de Russische opmars. Gebied terugveroveren gaat deze systemen niet snel gebeuren, zegt Pronk. "Daar heb je andere wapens voor nodig, zoals luchtcapaciteit." Maar dat westerse landen op grote schaal vliegtuigen gaan leveren, is onwaarschijnlijk. Vooralsnog blijft dat bij enkele helikopters, zoals de vijf Mi-17 helikopters die de Verenigde Staten hebben toegezegd. "Er zijn wel wat geluiden dat Slowakije in luchtcapaciteit gaat voorzien", vertelt Pronk. "Maar die 24 vliegtuigen gaan weinig veranderen. Het westen blijft hameren op het helpen van Oekraïne, maar kan of wil intussen geen wapens leveren waarmee echt een verschil gemaakt kan worden."||https://nos.nl/artikel/2437278-gaan-westerse-kanonnen-en-raketsystemen-oekraine-echt-helpen
2022-07-18||Ministerie betaalt dwangsommen voor niet vrijgeven appjes Sywert-deal|| Het ministerie van VWS kiest ervoor om dwangsommen te betalen vanwege het niet vrijgeven van appjes en andere communicatie van hoge ambtenaren over de omstreden mondkapjesdeal met Sywert van Lienden. Het ministerie stopt met procederen tegen een verzoek daarover van de Volkskrant. "Vorige week zou de zitting zijn en ze zeiden opeens: we staken het verzet", zegt Volkskrantverslaggever Frank Hendrickx op NPO Radio 1. "Ze zeggen nu dat ze er in augustus naar gaan kijken." Volgens een rechterlijke uitspraak van januari moest het ministerie de informatie meteen vrijgeven. Gebeurde dat niet, dan ging er een dwangsom gelden van 100 euro per dag. De teller staat nu op het maximum bedrag van 15.000 euro en dat geld gaat naar de Volkskrant. "Ze moeten dat nog betalen, of eigenlijk moeten wij dat formeel nog vorderen", zegt Hendrickx. "En we kunnen hierna nog een aanvullende dwangsom gaan eisen." Waarom het ministerie die appjes en andere communicatie niet vrijgeeft begrijpt hij ook niet. Het ministerie zegt in een reactie "een aangepaste werkwijze" te hebben voor de veelheid aan verzoeken om documenten van tijdens de coronacrisis. "Dit betekent dat er per categorie en per maand documenten openbaar worden gemaakt", laat een woordvoerder weten. "Er is beslist op een groot deel van het verzoek van de Volkskrant, via tien deelbesluiten." Het ministerie bevestigt in augustus met nadere informatie te komen over het "proces rond de gevraagde sms- en chatberichten". Eerder gaf het ministerie wel de appjes over de deal vrij van minister De Jonge. Daar werd toen in de Tweede Kamer met hem over gedebatteerd. Er loopt al maanden een onderzoek van adviesbureau Deloitte naar de inkoop van beschermingsmiddelen tijdens de coronacrisis. De mondkapjesdeal met Van Lienden valt daar ook onder. De appjes en andere communicatie komen dus vroeg of laat via dit onderzoek naar buiten. De mondkapjesdeal gaat over de omstreden aankoop van 40 miljoen Chinese mondkapjes voor 100 miljoen euro. Sinds het begin van de coronapandemie zijn er miljarden uitgegeven aan beschermingsmiddelen, beademingsapparatuur en testmateriaal. Het ministerie kan een groot deel daarvan boekhoudkundig niet verantwoorden. Naar verwachting is het onderzoek in september klaar. De kosten van het onderzoek worden geraamd op zo'n 5 miljoen euro.||https://nos.nl/artikel/2437276-ministerie-betaalt-dwangsommen-voor-niet-vrijgeven-appjes-sywert-deal
2022-07-18||Almere gaat minima helpen met dierenartskosten|| Huisdiereigenaren met een bijstandsuitkering krijgen in Almere een tegemoetkoming voor dierenartskosten, staat in het coalitie-akkoord. Jaarlijks wordt er 84.000 euro voor uitgetrokken. De Partij voor de Dieren, die in het nieuwe college zit, is zoals verwacht verheugd. Marjolijn Veenstra van de partij hoopt dat mensen hierdoor niet te lang wachten met een bezoek aan de dierenarts als een dier dat nodig heeft. "Dierenartsen geven aan dat mensen vaak te laat komen. Dan moeten ze het dier soms laten inslapen", vertelt ze bij Omroep Flevoland. Twee jaar geleden werd al een motie van de PvdD aangenomen om de mogelijkheden te onderzoeken om Almeerders in de bijstand te helpen bij het betalen van hun dierenartskosten. Uit dat onderzoek bleek dat in Almere ongeveer 10.000 huishoudens zijn met een inkomen op of rond bijstandsniveau. De Stichting Bevordering van Huisdierenwelzijn schat dat vijftig procent een huisdier heeft. Nu, twee jaar later, trekt de gemeente dus geld uit om deze groep te helpen. Er komt niet alleen een tegemoetkoming in de dierenartskosten, de gemeente gaat ook op zoek naar een locatie voor de dierenvoedselbank. "We maken ons zorgen voor de toekomst. Nu alle kosten stijgen, denken we dat mensen de dierenvoedselbanken straks harder nodig hebben dan ooit", vertelt Veenstra. "Er is al een dierenvoedselbank waar honderden minima langskomen voor brokjes, manden of een bench. Maar dit werk wordt nu vanuit huis gedaan." Almere is overigens niet de enige gemeente waar mensen met een laag inkomen financiële hulp kunnen aanvragen voor dierenartsenzorg. Inwoners van Amsterdam met een stadspas mogen bijvoorbeeld één keer per jaar gratis naar de dierenarts.||https://nos.nl/artikel/2437273-almere-gaat-minima-helpen-met-dierenartskosten
2022-07-18||Surinaamse luchtvaartmaatschappij SLM hervat vluchten naar Schiphol|| De Surinaamse luchtvaartmaatschappij SLM wil vanaf overmorgen de vluchten van Paramaribo naar Schiphol hervatten, schrijven Surinaamse media op basis van een verklaring van de maatschappij. SLM was gestopt met de route vanwege financiële problemen. De vluchten van reizigers die bij de luchtvaartmaatschappij hadden geboekt werden geannuleerd. Het regende klachten van mensen die een ticket hadden, maar hun geld niet terugkregen. Inmiddels is er intensief onderhandeld met de aandeelhouders en andere partners en kan er weer worden gevlogen, laat de luchtvaartmaatschappij weten. Het openstellen van de route naar Nederland ziet SLM als een eerste stap "om het vertrouwen van het reizende publiek en de Surinaamse gemeenschap te kunnen terugwinnen." Alleen KLM vliegt op dit moment nog tussen Schiphol en Johan Adolf Pengel International Airport, in de volksmond vaak Zanderij genoemd. Reizigers wier SLM-vlucht was geannuleerd, zagen de kosten van vliegtickets naar hun bestemming fors oplopen. Door de gestegen vraag naar tickets en de slechte beschikbaarheid ervan, waren vliegtickets naar Suriname bij KLM ook fors duurder geworden. Omdat de luchtvaartmaatschappij en reisbureaus niet thuis gaven, schreef reisbranchevereniging ANVR vorige week al een brief aan de Surinaamse president Santokhi. De ANVR hoopte dat hij wilde bemiddelen, maar het is niet bekend of de president daadwerkelijk een rol heeft gespeeld bij de aankondiging dat SLM zijn vluchten gaat hervatten.||https://nos.nl/artikel/2437270-surinaamse-luchtvaartmaatschappij-slm-hervat-vluchten-naar-schiphol
2022-07-18||DNB legt ’s werelds grootste cryptobeurs boete van 3 miljoen euro op|| Toezichthouder De Nederlandsche Bank (DNB) legt Binance, 's werelds grootste handelsplatform voor cryptovaluta, een boete van 3,32 miljoen euro op. Het bedrijf is geruime tijd in Nederland actief geweest zonder registratie, terwijl dit wel verplicht is. DNB neemt dit Binance zeer kwalijk. De boete is al op 25 april opgelegd, maar wordt nu pas openbaar gemaakt. Binance heeft vorige maand bezwaar aangetekend. Bedrijven die handelen in cryptovaluta moeten zich registreren in verband met wetgeving die witwassen en de financiering van terrorisme moet tegengaan (Wwft). Deze verplichting bestaat sinds 21 mei 2020. Er bestaat, zo schrijft DNB, bij "cryptodiensten een hoog risico op witwassen of financieren van terrorisme". Ook wijst de bank op de anonimiteit bij het doen van transacties via cryptovaluta. Het bedrag valt hoger uit dan gebruikelijk. DNB spreekt van "verhoogde ernst en verwijtbaarheid". Daarbij heeft de toezichthouder meegewogen dat Binance een mondiale speler is, waar dagelijks voor miljarden dollars wordt verhandeld. Ook wordt erop gewezen dat Binance een voordeel had ten opzichte van de concurrentie doordat het geen heffingen voor toezicht aan DNB hoefde af te dragen, en eveneens onder andere kosten uit kwam. Op 18 augustus vorig jaar heeft het bedrijf een waarschuwing gehad. DNB heeft het registratieproces nu in behandeling. In een algemene reactie laat Binance weten het niet eens te zijn met alle onderdelen van DNB's besluit, maar zegt de manier waarop DNB toezicht houdt te respecteren. Het bedrijf is van plan een "meer traditioneel bedrijfsmodel" te voeren in Nederland.||https://nos.nl/artikel/2437267-dnb-legt-s-werelds-grootste-cryptobeurs-boete-van-3-miljoen-euro-op
2022-07-18||KNMI schakelt morgen over naar code oranje vanwege hitte|| Het KNMI schakelt in verband met de hitte morgen in het midden, oosten en zuiden van het land over naar code oranje. Dat betekent dat de ongewoon hoge temperaturen schade, letsel of veel overlast kunnen veroorzaken. Vandaag worden er temperaturen verwacht tussen 30 en 35°C. Morgen zijn in het noorden temperaturen van 32 tot 36°C mogelijk. In het oosten, midden en zuiden geldt vanaf het einde van de dinsdagochtend tot in de avond code oranje voor zeer hoge temperaturen, met maximumtemperaturen van 38 tot 39°C. Het is de tweede keer dat het KNMI code oranje afgeeft in verband met ongewoon hoge temperaturen, zei een woordvoerder op NPO Radio 1. Ze riep op om voldoende te drinken, de woning koel te houden en lichamelijke inspanningen te beperken. "En als je op pad gaat, neem dan een flesje water mee." Het KNMI waarschuwt dat (extreme) hitte vooral voor ouderen, kleine kinderen en mensen met een kwetsbare gezondheid gevolgen kan hebben voor de gezondheid.||https://nos.nl/artikel/2437265-knmi-schakelt-morgen-over-naar-code-oranje-vanwege-hitte
2022-07-18||Nieuwe evacuaties om bosbranden Frankrijk, recordhitte in VK verwacht|| De grote bosbranden in Zuid-Frankrijk hebben zich vannacht verder uitgebreid. Inmiddels staat er ruim 14.000 hectare in brand in de gebieden Landiras en Teste-de Buch, in het departement Gironde nabij Bordeaux, melden de autoriteiten. Dat is net zo'n groot gebied als de gemeente Enschede. Zo'n 3500 mensen zijn in Landiras geëvacueerd vanwege de vlammenzee. Sinds het begin van de bosbranden, vorige week, hebben ruim 16.000 mensen het gebied moeten verlaten. Onder hen zijn duizenden kampeerders. Er zijn meer blusvliegtuigen en honderden extra brandweerlieden naar het getroffen gebied gestuurd. In Zuid-Frankrijk zijn inmiddels negen blusvliegtuigen actief, zegt het ministerie van Binnenlandse Zaken. Ruim 1700 brandweerlieden proberen het vuur tot bedaren te brengen, maar dat gaat moeizaam door de grote droogte en de enorme hitte. Net als in veel andere landen in Zuid-Europa kampt Frankrijk de komende dagen met zeer hoge temperaturen. Het meteorologische instituut Meteo France zegt dat het vandaag tussen de 40 en 42 graden kan worden, met uitschieters naar boven. Het zou weleens de warmste dag ooit in Frankrijk kunnen worden. In vijftien departementen is de hoogste alarmfase uitgeroepen. Ook in Groot-Brittannië worden zeer hoge temperaturen verwacht. Voor het eerst is er door de weerdienst een waarschuwing afgegeven vanwege extreem weer. Vandaag en morgen kan het ruim 40 graden worden op het eiland. Het weerrecord staat nu op 38,7 graden, dat in 2019 werd behaald. De spoorwegbeheerder roept mensen op niet te reizen, tenzij het echt noodzakelijk is. Door het warme weer kunnen rails uitzetten en kan de stroomvoorziening worden geraakt. De gezondheidsdienst NHS heeft sommige afspraken afgezegd om ruimte vrij te houden voor mensen die door de hitte bevangen zijn. Sommige scholen zijn dicht, andere scholen hebben ervoor gekozen om zwembaden op het schoolplein te zetten.||https://nos.nl/artikel/2437264-nieuwe-evacuaties-om-bosbranden-frankrijk-recordhitte-in-vk-verwacht
2022-07-18||Extra gemaal open om extreem regentekort, ook elders in Europa kurkdroog|| Het zou zo eens in de tien jaar gebeuren, was ooit de verwachting, maar vandaag is voor de vierde keer in twee decennia gemaal De Aanvoerder bij De Meern opengezet. Dit is een van de maatregelen tegen de extreme droogte die Nederland en de rest van Europa teistert. Als gevolg van het regentekort stroomt er via de Rijn momenteel zo'n 900 kuub water per seconde Nederland binnen. Normaal voor deze tijd van het jaar is 1200 kuub. "Het dreigt in een dag of tien onder de 800 kuub te komen: dat zou de laagste stand zijn sinds het begin van de metingen", zegt Jeroen Haan, dijkgraaf bij het Hoogheemraadschap De Stichtse Rijnlanden. De extreme situatie, als gevolg van klimaatverandering, dwingt Nederland de 'zoetwaterkraan' open te draaien. Bijvoorbeeld door de inzet van gemalen als De Aanvoerder en het verder openzetten van Prinses Irenesluizen bij Wijk bij Duurstede. Op die manier worden twee problemen aangepakt: het tekort aan water voor natuur en landbouw, en verzilting. "Het extra water duwt het in het westen opkomende zoute water terug", legt dijkgraaf Haan uit. Want door de droogte komt daar steeds meer zout water omhoog vanuit de grond, en dringt het verder door landinwaarts. Zie hier hoe de gemalen worden opengezet: Verzilting is funest voor flora, fauna en de agrarische sector. Door de sluizen van De Aanvoerder te openen wordt dit proces tegengegaan. Het is onderdeel van het systeem Klimaatbestendige Wateraanvoer, waar nog in wordt geïnvesteerd. Maar om de naam eer aan te kunnen blijven doen, zal er volgens Haan op termijn meer moeten gebeuren. "Door klimaatverandering zullen er steeds meer extremen zijn, zoals lange heftige droogtes. Dat betekent dat we er ook voor moeten zorgen dat de watervraag kleiner wordt. Verder is belangrijk dat water veel beter moet worden vastgehouden." Kortom: we moeten veel efficiënter omgaan met drinkwater. Denk bijvoorbeeld aan het besproeien van sportvelden. "Drinkwaterbedrijven adviseren nu al: het is zonde als je daarvoor allemaal drinkwater gebruikt", licht Haan toe. Ook is het advies om vlak voor zonsopkomst of na zonsondergang pas te sproeien. Dan wordt het water veel beter geabsorbeerd door de grond. Ook in het buitenland hebben inwoners last van extreem droog en warm weer. Zo staat de rivier de Po in Italië op de laagste waterstand in zo'n 70 jaar tijd. Het heeft op sommige plekken in het stroomgebied van de rivier zo'n 200 dagen niet of nauwelijks geregend. In delen van Noord-Italië is de noodtoestand uitgeroepen. Op deze foto zijn de gevolgen van het extreme regentekort daar te zien: De droogte leidt vooral in Zuid-Europa tot bosbranden. Met name in delen van Frankrijk, Portugal en Spanje zijn veel grote bosbranden, die slecht te blussen zijn door de kurkdroge vegetatie, wind en hoge temperaturen. Op sommige plekken in Spanje en Portugal zijn temperaturen van ruim 45 graden gemeten. "We zien een grotendeels ongekende droogte in veel delen van Europa", zegt de chef van EU-instantie Copernicus Climate Change Service tegen nieuwssite Politico. In Nederland zit het regentekort momenteel nog onder het record van 1976 en ook nog iets onder dat van 2018. In het Verenigd Koninkrijk is voor het eerst code rood afgegeven vanwege het extreem warme weer. Vandaag en morgen worden plaatselijk temperaturen tot 40 graden verwacht, wat een record zou zijn. Ook voor Nederland wordt zeer warm weer verwacht. Vandaag en morgen geldt het Nationale Hitteplan.||https://nos.nl/artikel/2437262-extra-gemaal-open-om-extreem-regentekort-ook-elders-in-europa-kurkdroog
2022-07-18||Zorgen bij MBO Raad over afname mbo-studenten|| De MBO Raad maakt zich zorgen over het groeiende tekort aan mbo-studenten. Het ministerie van Onderwijs, Cultuur en Wetenschap verwacht komend schooljaar 492.000 mbo'ers, 21.000 minder dan in 2021-2022. Die afname zet de komende jaren waarschijnlijk door. Dat heeft deels te maken met de vergrijzing en doordat er de komende jaren minder schoolgaande kinderen bij komen. Daarnaast kiezen jongeren steeds minder voor het middelbaar beroepsonderwijs. "We zitten in een opwaartse druk. 'Hoger is beter', in zo'n samenleving leven we", zegt voorzitter Adnan Tekin van de MBO Raad in het NOS Radio 1 Journaal. Daardoor zouden volgens hem op de basisschool kinderen gestimuleerd worden voor havo of vwo te kiezen, waarna ze weer vaker doorstromen naar een hbo- of universitaire opleiding. "Daarover moeten we ons achter de oren krabben." Volgens de MBO Raad moeten kinderen al eerder enthousiast gemaakt worden voor beroepen in bijvoorbeeld de bouw of de techniek: "Laat ze op de lagere school in aanraking komen met mbo-beroepen en in het voortgezet onderwijs zou het bedrijfsleven vaker moeten laten zien wat de mogelijkheden zijn." Tekin wijst op de wachttijd voor bijvoorbeeld zonnepanelen of een loodgieter, mede veroorzaakt door een tekort aan vakmensen: "Mbo'ers hebben goud in handen, dat realiseren ze zich te weinig."||https://nos.nl/artikel/2437257-zorgen-bij-mbo-raad-over-afname-mbo-studenten
2022-07-18||Charlois rouwt om doodgestoken baby, 'Heel erg geschrokken'|| Het kind dat gisteren is doodgestoken in Rotterdam, was een baby van ongeveer een half jaar. Buurtbewoners zijn aangedaan door het drama. "Charlois huilt", zegt een geëmotioneerde buurtbewoonster bij Rijnmond. "Ik ben heel erg geschrokken, het wordt steeds gekker hierzo", zegt een vrouw die verderop woont. "Het is echt verschrikkelijk", zegt een andere vrouw met tranen in haar ogen. Ook sprak de omroep de oom van het kind. Volgens hem liep de 22-jarige verdachte, die gisteren bij het huis werd opgepakt, "al dagen te stressen". Het incident was gisteren rond 17.15 uur, in het huis aan de Wolphaertsbocht, in de wijk Charlois in Rotterdam-Zuid. Het is nog onduidelijk wat er aan het incident vooraf ging. De verdachte is een actief dienende militair, bevestigt de Koninklijke Marechaussee. Die neemt het onderzoek naar het incident daarom over van de politie. Op een video die in handen is van de regionale omroep is de aanhouding te zien. Daarin is te zien dat de verdachte instemmend knikt als een omstander vraagt of hij het gedaan heeft. Het levert boze en onthutste reacties op, een aantal wil de man aanvliegen, een ander schreeuwt "kindermoordenaar!". De politie moet de woedende menigte op afstand houden.||https://nos.nl/artikel/2437256-charlois-rouwt-om-doodgestoken-baby-heel-erg-geschrokken
2022-07-18||Suriname opnieuw in de ban van financieel schandaal|| In Suriname is een tweede onderzoek gestart naar het verdwijnen van bijna 1,8 miljoen euro van een rekening van het ministerie van Financiën. De Ware Tijd schreef vorige week dat het Surinaamse Openbaar Ministerie na een onderzoek beslag heeft laten leggen op rekeningen van bedrijven waar het geld naartoe is gesluisd. President Santokhi heeft gisteren gezegd dat hij de minister van Financiën gevraagd heeft om ook een eigen, intern onderzoek te beginnen. "Ik kan nu wel aangeven dat het gaat om verschillende strafbare feiten zoals deelname aan criminele organisaties, valsheid in geschrifte en overtreding van de Wet strafbaarstelling moneylaundering", zegt hij. Volgens de Ware Tijd zijn twee verdachten naar het buitenland gevlucht. In het onderzoek zou naar voren gekomen zijn dat ook twee medewerkers van Financiën bij de fraude betrokken zijn. Het is het tweede schandaal in de financiële sfeer in korte tijd dat Suriname bezighoudt. In februari werd de voormalige president van de Centrale Bank van Suriname tot een gevangenisstraf van 8 jaar veroordeeld voor witwassen, verduistering en corruptie. Ook voormalig minister Hoefdraad van Financiën was verdachte in die zaak. Ondanks een uitreisverbod wist hij het land te verlaten. Hij werd bij verstek tot een gevangenisstraf van 12 jaar veroordeeld.||https://nos.nl/artikel/2437247-suriname-opnieuw-in-de-ban-van-financieel-schandaal
2022-07-18||Politie en OM vragen hulp van luchtvaartpassagiers bij opsporing criminelen || De politie en het Openbaar Ministerie (OM) tonen vanaf vandaag tot en met 31 juli foto's van acht voortvluchtige veroordeelden op schermen op de drie grootste Nederlandse luchthavens. Reizigers krijgen in de vertrekhallen van Schiphol, Eindhoven Airport en Rotterdam The Hague Airport de foto's te zien van criminelen, die in Nederland zijn veroordeeld van vier jaar cel tot levenslang. De acht zijn veroordeeld voor allerlei misdrijven, van een gewapende overval tot moord. Vermoedelijk zitten ze in het buitenland en ontlopen ze op die manier hun straf. De politie en het OM roepen reizigers op uit te kijken naar deze mensen. De instanties hopen met het tonen van de foto's meer informatie te krijgen over waar de criminelen zitten en of ze wellicht reizen naar andere landen om familieleden te bezoeken. Volgens de politie en justitie kan de Nederlandse politie om verschillende redenen sommige criminelen niet laten oppakken in het buitenland. Met sommige landen heeft Nederland bijvoorbeeld geen uitleveringsverdrag. In andere landen geldt een andere verjaringstermijn, of kiezen landen ervoor de straf zelf uit te voeren. "Niemand is onvindbaar en wij stoppen niet", waarschuwt Andy Kraag, het hoofd van de Landelijke Recherche. "Niet in de opsporing van deze voortvluchtigen en niet in het vinden van nieuwe oplossingen om criminelen die in Nederland veroordeeld zijn, op te pakken. We doen alles wat nodig is, dus ze kunnen zich beter melden bij de politie om de straf uit te zitten." De actie wordt uitgevoerd door het team FASTNL van de landelijke recherche. Dat spoort samen met het OM voortvluchtigen op die nog minimaal 300 dagen in de cel moeten zitten, of nog meer dan 10.000 euro moeten betalen. Ook worden voortvluchtige tbs'ers opgespoord. In totaal staan er op de lijst van het onderzoeksteam zo'n zeshonderd mensen. Vorig jaar werden in binnen- en buitenland 151 veroordeelden door dit team aangehouden. Recent pakte het team nog een van de twee ontsnapte tbs'ers uit de Pompekliniek in Nijmegen op.||https://nos.nl/artikel/2437240-politie-en-om-vragen-hulp-van-luchtvaartpassagiers-bij-opsporing-criminelen
2022-07-18||Spookrijder rijdt met 130 over A58 en A16|| De politie in Brabant heeft vannacht de handen vol gehad aan een spookrijder. De oudere man reed tegen het verkeer in over de A58 en A16, van Roosendaal richting Hazeldonk bij de grens. "Met 130 km/u veroorzaakte de bestuurder een aantal bijna-ongelukken", aldus de politie op Twitter. Met meerdere eenheden lukte het de politie uiteindelijk de man aan de kant te zetten. Hij is zijn rijbewijs voorlopig kwijt, schrijft Omroep Brabant. De man heeft tegenover de politie bekend dat hij een fout heeft gemaakt. Hij zei na de aanhouding dat hij geen afritten was tegenkomen om de weg te verlaten. Volgens de politie zijn er "wonderwel geen doden of gewonden gevallen". Minstens drie politiewagens volgden de auto aan de andere kant van de weg, maar de bestuurder reageerde lange tijd niet op de signalen die hem werden gegeven. Uiteindelijk besloot de politie een aantal wagens stil te zetten, waarbij de agenten zich op een veilige plek opstelden. "Gelukkig stopte de bestuurder hierop en is hij uit zijn wagen gehaald. Dit had zo anders kunnen aflopen", aldus een woordvoerder. De politie deelde beelden van de spookrijder:||https://nos.nl/artikel/2437233-spookrijder-rijdt-met-130-over-a58-en-a16
2022-07-18||Noord-Korea zegt dat einde corona-uitbraak in zicht is|| Het einde van de corona-uitbraak in Noord-Korea is nabij, meldt staatspersbureau KCNA. Het land is op weg om de crisis "eindelijk onschadelijk" te maken. Deskundigen zetten er vraagtekens bij. Noord-Korea stelt dat 99,98 procent van de 4,77 miljoen "koortspatiënten" die sinds eind april werden gemeld volledig zijn hersteld, maar daarbij werden geen data getoond die die bewering ondersteunen. Dat komt waarschijnlijk doordat er nauwelijks wordt getest op het virus. Het hermetisch afgesloten land claimde lange tijd het virus buiten de deur te hebben gehouden. Tot afgelopen voorjaar: toen werd voor het eerst toegegeven dat Noord-Korea te maken had met een uitbraak van het virus. Leider Kim Jong-un kondigde na de eerste besmetting meteen de noodtoestand en een landelijke lockdown af. Correspondent Sjoerd den Daas maakte vorige week deze reportage uit de Zuid-Koreaanse grensplaats Ganghwa, waar toeristen een glimp proberen op te vangen van de coronasituatie in Noord-Korea: In het land zijn weinig mensen gevaccineerd, omdat het hulp van andere landen voor een grootschalige inentingscampagne weigerde. Ook worden er nauwelijks mensen getest. Toch zegt Noord-Korea goed zicht te hebben op het virus. Door het hele land worden volgens het staatspersbureau "intensieve medische checks" gedaan. En ook zouden er nieuwe methodes ontwikkeld worden waarmee het virus en eventuele nieuwe varianten, maar ook andere besmettelijke ziektes, zoals apenpokken, kunnen worden opgespoord. Wereldgezondheidsorganisatie WHO zet grote vraagtekens bij het nieuws. Vorige maand nog was er de angst dat het eerder slechter dan beter ging. Die vrees was er vooral doordat er geen onafhankelijke cijfers over de corona-uitbraak in Noord-Korea zijn. Daarnaast worden in omringende landen juist meer besmettingen gemeld de laatste tijd. In China waren het er zaterdag bijna 700, het hoogste aantal sinds 23 mei. In Zuid-Korea verwachten deskundigen de komende tijd elke week honderdduizenden nieuwe gevallen. En in de Japanse hoofdstad Tokio werden afgelopen woensdag bijna 17.000 infecties vastgesteld, het hoogste aantal sinds februari.||https://nos.nl/artikel/2437232-noord-korea-zegt-dat-einde-corona-uitbraak-in-zicht-is
2022-07-18||'Nederland krijgt er dit jaar 350 miljonairs bij door migratie'|| Meer miljonairs komen in Nederland wonen dan er vertrekken. Dit jaar krijgt Nederland er per saldo 350 miljonairs bij, valt af te leiden uit cijfers die de NOS heeft opgevraagd bij migratieadviesbureau Henley & Partners. "Afgelopen jaar zagen we een beweging van miljonairs richting Nederland", zegt een woordvoerder van het bedrijf dat mensen met veel vermogen adviseert op het gebied van investeringen, waarmee ze vaak in landen een 'gouden' visum of paspoort kunnen krijgen. "Redelijk veel expat-miljonairs uit het Verenigd Koninkrijk zijn naar Nederland verhuisd." Het ligt voor de hand dat dat met de Brexit samenhangt, maar dat verband is niet vastgesteld. Ook is niet bekend of er meer of minder miljonairs dan andere jaren bij zijn gekomen. Op basis van het eigen klantenbestand en statistieken over vastgoed en visumaanvragen volgt het bedrijf de migratiebewegingen van zo'n 150.000 miljonairs. Het adviesbureau "voor wereldburgers" schat dat met name Rusland, China en India dit jaar veel miljonairs verliezen, terwijl de Verenigde Arabische Emiraten, Australië en Singapore er juist duizenden bij krijgen. Sinds de oorlog in Oekraïne en de Europese sancties tegen Rusland lijken met name rijke Russen uit te wijken naar plekken als Dubai. Hoe het komt dat ook Nederland aantrekkelijk is voor buitenlandse miljonairs is onduidelijk. "Nederland heeft niet echt een programma voor investeringsmigratie", zegt een woordvoerder van Henley. Daarmee doelt ze op speciale programma's waarbij rijken een visum of paspoort kunnen krijgen op voorwaarde dat ze investeren in het land. Nee, maar er bestaat wel een regeling voor buitenlandse investeerders die een verblijfsvergunning kunnen krijgen als ze ten minste 1,25 miljoen euro investeren in Nederland. Dat mogen geen investeringen in vastgoed zijn, bovendien is er een strenge toets door de Financial Intelligence Unit. Door de relatief strenge eisen heeft Nederland tussen 2013 en 2019 slechts twintig aanvragen gekregen. Hiervan zijn er tien goedgekeurd. Vorig jaar ontdekten journalisten van De Groene Amsterdammer wel dat Nederland een fraudegevoelige achterdeur heeft: de kennismigrantenregeling. In Europa trekken Portugal en Griekenland de meeste miljonairs. Die landen bieden wel 'gouden' visums of paspoorten aan. In Portugal kregen in alleen mei bijvoorbeeld al 119 buitenlanders - waaronder 17 Chinezen, 10 Brazilianen en 7 Indiërs - een visum in ruil voor bijvoorbeeld de aankoop van een Portugees huis van meer dan een half miljoen euro. Met dit visum kunnen de miljonairs vijf jaar lang door het hele Schengengebied reizen. Na vijf jaar kunnen ze bovendien een Portugees paspoort aanvragen. In Malta is het ook mogelijk direct een paspoort te krijgen, tot frustratie van de Europese Commissie. Henley & Partners speelt een belangrijke en omstreden rol in deze sector. Het bedrijf hielp onder meer bekende fraudeurs aan paspoorten, ontdekten de onderzoeksjournalisten van OCCRP dit jaar. Vorig jaar bleek al uit gelekte documenten dat het bedrijf afspraken regelde tussen de toenmalige premier van Malta en verschillende superrijken om hun aanvraag voor een Maltees paspoort te bespoedigen. Het ging onder meer om een Saoedische prins en de ex-vrouw van de Russische oligarch Roman Abramovitsj.||https://nos.nl/artikel/2437231-nederland-krijgt-er-dit-jaar-350-miljonairs-bij-door-migratie
2022-07-18||Nederlandse expeditie op Spitsbergen gehinderd door ijsberen|| "Het plan is opnieuw gewijzigd. We hadden een prachtig plan om naar de meren te gaan, maar er is weer een ijsbeer opgedoken." De wetenschappers aan boord van het schip Ortelius, die onderzoek doen naar klimaatverandering op Spitsbergen, werden zondagmiddag toegesproken door expeditieleider Jan Belgers. Voor de derde dag op rij leidde de aanwezigheid van ijsberen ertoe dat de expeditie, die is opgezet door Nederlandse wetenschappers, niet verloopt zoals gehoopt. Gistermiddag en vrijdag konden de onderzoekers de Ortelius niet verlaten vanwege ijsberen aan de wal. Zaterdag konden ze wel aan land, maar moesten ze in allerijl geëvacueerd worden vanwege een ijsbeer. Dat die er zoveel zijn, komt waarschijnlijk door het snelle smelten van het zee-ijs dit voorjaar. Daardoor zitten de beren vast op het land, tot in het najaar, want pas dan ontstaat er weer zee-ijs. De ijsberen vormen een nieuwe tegenslag voor de onderzoekers. Om het schip te verlaten moeten ze op zee overstappen op een rubberboot, maar de eerste dag was er te veel mist om aan land te kunnen gaan. De tweede dag was de golfslag te hoog. Ook is er inmiddels corona uitgebroken aan boord. Toch heeft de expeditie ook successen geboekt. De onderzoekers zijn drie keer aan land geweest en hebben een deel van hun veldwerk gedaan. Volgens expeditieleider Belgers zijn er meer ijsberen dan verwacht. "Meestal zijn er een paar, maar nu zitten er waarschijnlijk tientallen in de buurt die je niet ziet in het landschap. De beren hebben als het ware de bus gemist", verklaart hij. Als het zee-ijs zich in de lente terugtrekt, blijven de beren het liefst op het ijs. Maar als dat plotseling sneller smelt dan verwacht, wordt een beer erdoor overvallen. "Die weet nou eenmaal niet wanneer het laatste stukje ijs er is." Voor ijsberen is dat geen goed nieuws. Vooral niet voor moederdieren en hun jongen die achterblijven. "De ijsberenpups overleven dit vaak niet." In de buurt van Edgeøya worden de meeste ijsbeertjes van Spitsbergen geboren op kleine eilanden. Daarom is dat beschermd gebied. De ijsberen die de zomer moeten zien te overleven op land, zullen zich met andere dieren moeten voeden dan zeehonden. Ze eten bijvoorbeeld eieren van ganzen, of proberen rendieren te eten en vogels te vangen. "Op een gegeven moment gaan ze zelfs gras grazen. Alles om hun maag te vullen. Maar daarop overleven ze doorgaans niet", zegt Belgers. In alle jaren dat hij er komt ziet hij het zomerijs steeds vaker snel verdwijnen. "Vroeger had je dikker meerjarig ijs, dat veel langer bleef liggen. Nu is er alleen nog maar éénjarig zomerijs, en dat is sneller weg." De stelregel is dat alleen aan land wordt gegaan als er geen enkele ijsbeer wordt gezien. Het zijn beschermde dieren, en ze zijn gevaarlijk voor de mens. Gewapende gidsen begeleiden mensen die aan land gaan. Schieten doen ze alleen in uiterste noodzaak, maar dat gebeurt vrijwel nooit. De sfeer aan boord lijdt er nauwelijks onder dat de plannen voortdurend wijzigen. "Je hebt van tevoren een plan A, maar ook een plan B, C, of D", zegt Martine van den Heuvel van de Wageningen Universiteit. Bovendien heeft zij het geluk dat ze onderzoek doet op zee, vanuit een kleiner bootje, en niet aan land hoeft. Ze onderzoekt of er nieuwe vissen en andere soorten voorkomen, door het opwarmende zeewater. "Wij hebben al 84 monsters kunnen nemen, dus zijn niet ontevreden." Voor Ingeborg Mulder, eveneens uit Wageningen, ligt dat anders. Haar onderzoek moet plaatsvinden in een specifiek zoetwatermeertje. Ook zij wil watermonsters nemen, om met dna-onderzoek te bekijken welke zoetwatervissen er voorkomen. Ze hoopt later in de week alsnog van boord te kunnen gaan. "Je zit maar te wachten, en zorgt voortdurend dat je alles klaar hebt staan om te kunnen vertrekken, om te kunnen knallen, zeg maar."||https://nos.nl/collectie/13907/artikel/2437227-nederlandse-expeditie-op-spitsbergen-gehinderd-door-ijsberen
2022-07-18||DNB: steun voor bedrijven vanwege energiecrisis niet nodig|| De energiecrisis is niet funest voor het Nederlandse bedrijfsleven, stelt De Nederlandsche Bank (DNB). Zelfs in een extreem scenario blijven de gevolgen beperkt, komt naar voren uit berekeningen van de centrale bank. Ongerichte overheidssteun raadt DNB daarom af. Gezien de recordwinsten in 2021 en in het eerste kwart van dit jaar kunnen veel bedrijven eventuele verliezen door hoge energieprijzen zelf opvangen, denkt DNB. De doorrekeningen laten wel zien dat enkele energie-intensieve sectoren zwaar geraakt worden. Het gaat dan bijvoorbeeld om de staalsector, de chemie, maar ook om producenten van papier, glas en meel. In het basisscenario van DNB zouden bijvoorbeeld bijna 80 procent van de meel-, papier- en kartonproducenten verlies lijden. In het ernstige scenario zelfs ruim 90 procent. Toch zien de onderzoekers ook geen heil in overheidssteun voor deze sectoren. Het gaat in veel gevallen om bedrijven die gezien hun hoge CO2-uitstoot toch al toe zijn aan een "strategische heroriëntatie", volgens DNB. Zonder aanpassingen zouden ze niet winstgevend zijn bij blijvend hoge energieprijzen. Overheidssteun voor dit soort niet-levensvatbare ondernemingen zou niet doeltreffend zijn en de verduurzaming mogelijk vertragen. Bovendien passen hogere overheidsuitgaven niet bij de huidige economische omstandigheden. "Er is sprake van hoge inflatie, een krappe arbeidsmarkt en weinig faillissementen." Als in de kern gezonde bedrijven nu steun nodig hebben, kunnen ze die volgens de onderzoekers ook vinden bij private investeerders. Als de overheid toch wil bijspringen, kan ze dat het beste doen in de vorm van garantstellingen voor leningen, concludeert DNB. De grootverbruikers zijn "zeer verbaasd" over het rapport van DNB. "Het is op zijn minst zeer voorbarig", zegt Hans Grünfeld van grootverbruikersvereniging VEMW. "Men doet alsof we de omvang van de crisis kennen. Maar het ergste staat ons nog te wachten." Ook de opties die DNB schetst voor de sectoren die hard geraakt worden, vindt Grünfeld onbegrijpelijk. "Of doorrekenen aan klanten, of verduurzamen, daar komt het op neer", zegt Grünfeld. "Maar doorrekenen kan steeds minder omdat mensen het niet meer kunnen betalen." En verduurzamen is geen oplossing voor de korte termijn, volgens Grünfeld. "Die optie is een grove versimpeling van de werkelijkheid. Alleen al vanwege het feit dat er geen capaciteit is op het stroomnet." Grünfeld noemt het daarom te kort door de bocht dat er geen overheidssteun nodig is.||https://nos.nl/artikel/2437226-dnb-steun-voor-bedrijven-vanwege-energiecrisis-niet-nodig
2022-07-18||Wekdienst 18/7: Tropische hittedag • Veiligheidsberaad over opvang asielzoekers|| Goedemorgen! Het Nationaal Hitteplan is van kracht en het Veiligheidsberaad praat met staatssecretaris Van der Burg over de noodopvang van asielzoekers. Het weer: we komen in tropische hitte terecht, afkomstig uit het zuiden van Frankrijk. Het is opnieuw zonnig en vrijwel overal wordt het 30 graden of warmer, in de zuidelijke provincies is zelfs al 35 graden mogelijk. Er staat weinig wind. In de avond blijft het nog lange tijd tropisch met tot zonsondergang temperaturen omstreeks 30 graden. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. De Oekraïense president Zelensky heeft twee van zijn belangrijkste ambtenaren uit hun functie gezet. Het hoofd van veiligheidsdienst SBU en de topvrouw van het Openbaar Ministerie zijn allebei ontslagen. Volgens Zelensky werken tientallen van hun werknemers samen met de Russische machthebbers in bezet Oekraïens gebied. Er lopen honderden zaken wegens hoogverraad, zegt Zelensky. Een van de processen is tegen de belangrijkste man van de SBU die over de Krim gaat. Dit zijn de twee ontslagen topambtenaren: De Nijmeegse Vierdaagse gaat niet morgen, maar pas woensdag van start. De eerste dag wordt geschrapt vanwege de hitte. Woensdag wordt het minder warm en kan er wél worden gelopen, zegt de organisatie. "Eerst moesten we een beetje huilen, maar het is wel verantwoord", zegt een deelnemer. "Ik bedoel, het is toch wel leuk als je na die ene dag nog leeft." Bekijk de reacties van deelnemers in de video hieronder:  Fijne maandag!||https://nos.nl/artikel/2437223-wekdienst-18-7-tropische-hittedag-veiligheidsberaad-over-opvang-asielzoekers
2022-07-18||Grote hitte op komst, tips en adviezen voor thuis en onderweg|| Vandaag wordt het naar verwachting extreem heet. Vanwege de hoge temperaturen geldt het Nationaal Hitteplan. Het RIVM adviseert goed te drinken, inspanning te vermijden, de schaduw op te zoeken en naar anderen om te kijken. De GGD raadt mensen aan dunne kleding en een hoed of pet te dragen om koel te blijven. Wat kun je nog meer doen, thuis en onderweg? Een overzicht van veelgenoemde tips en adviezen.||https://nos.nl/artikel/2437220-grote-hitte-op-komst-tips-en-adviezen-voor-thuis-en-onderweg
2022-07-18||Schutter doodt drie mensen in winkelcentrum Indiana, burger schiet hem dood|| In een voorstad van Indianapolis in de Amerikaanse staat Indiana heeft een schutter drie mensen doodgeschoten in een winkelcentrum. Twee anderen raakten gewond en moesten naar het ziekenhuis worden vervoerd. De schietpartij vond plaats in Greenwood. Rond 18.00 uur betrad de schutter het winkelcentrum, waar hij in het horecagedeelte begon te schieten. Volgens de politie had de man een geweer bij zich, met meerdere magazijnen. De schutter werd gestopt door een aanwezige bewapende burger: "Het lijkt erop dat een barmhartige Samaritaan die bewapend was de schietpartij zag gebeuren en de schutter heeft neergeschoten", aldus de politie. Over een motief van de schutter is niks bekend. De politie laat alleen weten dat het een volwassen man betreft. In een wc in de buurt van de plek waar de schutter het vuur opende, is een verdachte rugtas gevonden. Het is onduidelijk wat erin zit. De burgemeester van Greenwood zegt in een reactie dat de schietpartij "de gemeenschap in het hart raakt". De plaatsvervangend chef van de politie van Indianapolis zegt "ziek te zijn van weer zo'n incident in ons land".||https://nos.nl/artikel/2437219-schutter-doodt-drie-mensen-in-winkelcentrum-indiana-burger-schiet-hem-dood
2022-07-18||Tientallen doden bij gevechten tussen etnische groepen in Sudan na dood boer|| Bij gevechten tussen twee etnische groepen in het zuidoosten van Sudan zijn zeker 65 doden gevallen. Ook zijn er zo'n 150 gewonden, meldt de regionale minister van Volksgezondheid. Vijftien zwaargewonden zijn uit de staat Blauwe Nijl overgebracht naar de hoofdstad Khartoem. De gevechten tussen leden van de Hausa- en Birta-volken ontstonden afgelopen week na de dood van een boer. Achterliggende oorzaak is een conflict tussen de etnische groepen over land. De meeste doden die als gevolg van de gevechten vielen zijn jonge mannen, zeggen de autoriteiten. Ze zijn veelal doodgeschoten of doodgestoken. Duizenden mensen zijn hun huis ontvlucht vanwege het geweld. De landelijke overheid heeft het leger en paramilitaire organisaties naar de regio gestuurd. Ook is in twee plaatsen een avondklok ingesteld. Beide maatregelen moeten helpen de rust in het gebied te herstellen. De speciale Sudan-vertegenwoordiger van VN-secretaris-generaal Guterres roep de partijen op tot terughoudendheid: In de hoofdstad Khartoem gingen demonstranten de straat op vanwege het geweld in Blauwe Nijl. Ze marcheerden richting het presidentiële paleis met borden waarop onder meer 'stop de burgeroorlog' stond en 'de Blauwe Nijl bloedt'. Veiligheidstroepen zetten traangas in tegen de betogers. De demonstranten verwijten de militaire regering, die vorig jaar met een staatsgreep aan de macht kwam, etnische conflicten op te stoken. Het land kent een lange geschiedenis van etnisch geweld, onder meer in de westelijke regio Darfur. In 2019 werd dictator Omar al-Bashir verdreven door het leger. Daarna kreeg een overgangsraad de macht, maar in oktober 2021 volgde een nieuwe staatsgreep. Tussendoor was in 2020 een vredesakkoord gesloten tussen de Sudanese regering en verschillende rebellengroepen, die onder meer actief waren in Blauwe Nijl. Sinds de staatsgreep van 2021 is er weer meer sprake van etnisch geweld.||https://nos.nl/artikel/2437218-tientallen-doden-bij-gevechten-tussen-etnische-groepen-in-sudan-na-dood-boer
2022-07-18||Zelensky ontslaat hoofdaanklager en baas veiligheidsdienst|| De Oekraïense president Zelensky heeft twee van zijn belangrijkste ambtenaren uit hun functie gezet. Het hoofd van veiligheidsdienst SBU en de topvrouw van het Openbaar Ministerie zijn allebei ontslagen. Volgens Zelensky werken tientallen van hun werknemers samen met de Russische machthebbers in bezet Oekraïens gebied. Er lopen honderden zaken wegens hoogverraad, zegt Zelensky. Een van de processen is tegen de belangrijkste man van de SBU die over de Krim gaat. De ontslagen zijn opvallend, ook omdat zowel SBU-baas Ivan Bakanov en hoofdaanklager Iryna Venediktova een vertrouweling van Zelensky is. Bakanov is een jeugdvriend van Zelensky en leidde zijn campagne om tot president verkozen te worden. Venediktova was tijdens Zelensky's campagne zijn adviseur op het gebied van buitenlandbeleid. Zelensky maakte zijn besluit bekend via een decreet en een videotoespraak: "Zo'n hoeveelheid misdaden tegen de fundering van onze nationale veiligheid en de verbanden die ontdekt zijn tussen werknemers van onze veiligheidsdiensten en Russische troepen roepen ernstige vragen op over het betreffende leiderschap." Al bij zijn aanstelling werd er getwijfeld aan de capaciteiten van Bakanov om de SBU te leiden. Net als Zelensky is hij afkomstig uit de entertainmentwereld. In juni meldde Politico al dat er manieren werden gezocht om van Bakanov af te komen. Hem zou met name verweten worden dat er in de eerste uren van de Russische invasie niet adequaat is opgetreden door de SBU en dat de dienst fouten maakte waardoor de belangrijke stad Cherson kon worden ingenomen, zonder veel Oekraïense tegenstand. SBU-troepen slaagden er niet in een brug op te blazen waardoor de Russen zo de stad in konden trekken. Venediktova maakte de laatste maanden naam als belangrijkste onderzoeker van Russische oorlogsmisdaden in Oekraïne. Afgelopen week nam ze in Den Haag deel aan een conferentie over internationaal onderzoek naar oorlogsmisdaden door Russische troepen. Tegelijk met haar ontslag is er een onderzoek geopend door de Oekraïense anticorruptiedienst. Mogelijk heeft Venediktova verzuimd om bezittingen aan te geven op een inkomensverklaring.||https://nos.nl/artikel/2437214-zelensky-ontslaat-hoofdaanklager-en-baas-veiligheidsdienst
