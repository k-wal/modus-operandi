2022-07-22||Oud-Trump-adviseur Bannon schuldig bevonden aan minachting Congres|| Voormalig adviseur van Donald Trump Steve Bannon is door een rechtbankjury schuldig bevonden aan minachting van het Congres. Bannon werd opgeroepen om te verschijnen voor de commissie van het Congres die de bestorming van het Capitool op 6 januari 2021 onderzoekt, maar hij weigerde toen. Bannon kreeg eind september vorig jaar een dwangbevel waarin hem werd opgedragen om voor 7 oktober documenten te overleggen aan de commissie en 14 oktober zelf voor de commissie te verschijnen. Hij hield zich hier niet aan. Volgens zijn verdediging stonden de data echter nog niet definitief vast en moest daar nog over gesproken worden met advocaten. Hier ging de jury echter niet in mee. Op een later moment wordt door een rechter besloten over de straf. Op beide vergrijpen staat een celstraf van maximaal een jaar en een boete tot 100.000 dollar (ongeveer 98.000 euro). Bannon had door de onderzoekscommissie vorig jaar gehoord moeten worden over zijn rol in de aanloop naar de bestorming op 6 januari. Hoewel hij geen officiële functie had in de regering van Trump, gold hij wel als een belangrijke adviseur. Volgens de commissieleden had hij een dag voor de bestorming uitspraken gedaan die suggereerden dat hij al wist wat er zou gaan gebeuren. In een podcast zei hij toen dat "morgen de hel zal uitbreken".||https://nos.nl/artikel/2437913-oud-trump-adviseur-bannon-schuldig-bevonden-aan-minachting-congres
2022-07-22||Klimaatprotest bij schilderij Botticelli in museum Uffizi in Florence|| Italiaanse klimaatactivisten hebben zich vrijdag in Florence vastgelijmd aan een glazen wand rond het schilderij La Primavera van Botticelli. Dat gebeurde in het Uffizi, een van de belangrijkste kunstmusea ter wereld. Volgens de Italiaanse politie hadden drie jonge demonstranten, twee vrouwen en een man, een entreekaartje gekocht voor het museum. In de zaal gewijd aan de 15-eeuwse schilder Botticelli rolden ze een spandoek uit op de vloer. Vervolgens plakten ze hun handen aan het glas dat La Primavera (De lente) moet beschermen. Op het spandoek was in het Italiaans de tekst 'Laatste generatie, geen gas, geen kolen' te lezen. In een verklaring aan de krant Corriere della Sera vragen de activisten zich af "of het vandaag de dag nog mogelijk is om zo'n mooie lente te zien als deze?". De activisten en de lijm konden zonder problemen van het glas verwijderd worden. Het museum zegt dat er geen schade is aan het kunstwerk. De jonge demonstranten hebben van de politie een gebiedsverbod gekregen: ze mogen drie jaar lang niet in Florence komen.||https://nos.nl/artikel/2437910-klimaatprotest-bij-schilderij-botticelli-in-museum-uffizi-in-florence
2022-07-22||Gladiolen en feest na drie dagen Vierdaagse, 35.000 wandelaars finishen|| Bijna 35.000 wandelaars hebben vandaag de feestelijke laatste etappe van de Nijmeegse Vierdaagse afgelegd. De eerste deelnemers kwamen al voor 09.00 uur over de eindstreep. Om 18.00 uur moest iedereen binnen zijn. De laatste wandeldag van de Vierdaagse, die dit jaar vanwege de hitte drie dagen duurde, begon vanochtend met ongeveer vierhonderd lopers minder dan gisteren. In de loop van de dag vielen nog zo'n honderd deelnemers uit. Woensdag waren bijna 37.000 wandelaars aan het wandelevenement begonnen. De Vierdaagselopers werden traditiegetouw met gladiolen onthaald op de St. Annastraat in Nijmegen, omgedoopt tot Via Gladiola. Ruim 100.000 toeschouwers juichten hen daar toe: De eerste etappe van Vierdaagse, die dinsdag zou worden gelopen, werd geschrapt vanwege de hitte. Volgens het weeradviesteam van het wandelevenement was het zowel voor de deelnemers als voor de vrijwilligers en medische teams niet verantwoord om het evenement die dag door te laten gaan. Het werd dinsdag zo'n 37 graden in Nijmegen en omgeving. Enkele honderden Vierdaagsedeelnemers besloten die dag overigens toch te gaan lopen, hoewel dat door de organisatie werd afgeraden. De Vierdaagse begon daarom niet op dinsdag, maar op woensdag. Op die dag was het in de middag ook nog ruim boven de 30 graden. Het Rode Kruis zegt dat "opvallend veel lopers" daar last van hebben gehad. Ze kampten onder meer met hitteflauwtes en uitslag door de hitte. Op de tweede wandeldag regende het juist veel en werd het bijna 10 graden koeler dan woensdag. Toen moesten op de medische posten langs de route meerdere wandelaars worden behandeld wegens onderkoelingsverschijnselen, aldus het Rode Kruis. De hulporganisatie zegt dit jaar in totaal zo'n 3000 Vierdaagselopers te hebben behandeld. Bijna 1800 van hen kwamen langs voor een blaarbehandeling. Vrijwilligers van het Rode Kruis gebruikten de afgelopen drie dagen in totaal 10.000 lancetten om de blaren door te prikken. Het bestuur van de Stichting De 4Daagse is tevreden over het verloop van de 104e editie van de Nijmeegse Vierdaagse. Marsleider Henny Sackers zegt het fantastisch te vinden om na drie jaar weer een intocht mee te maken. "Het is één groot feest." De Vierdaagse ging de afgelopen twee jaar niet door vanwege de coronacrisis. De verwachting was dat vandaag ook leden van actiegroep Farmers Defence Force naar de Via Gladiola zouden komen om te demonstreren tegen het stikstofbeleid van het kabinet. Ook op eerdere Vierdaagsedagen stonden al enkele protesterende boeren langs de route. De boerenactiegroep had - na het nodige juridische getouwtrek - toestemming gekregen om vandaag met maximaal vijftig betogers en één trekker aanwezig te zijn. Vanmorgen vroeg bleek echter dat er een snackkraam stond op de plek waar de boeren mochten demonstreren. Farmers Defence Force besloot daarop naar een andere locatie te vertrekken: een weiland van een Limburgse veehouder langs de Vierdaagseroute. De Nijmeegse burgemeester Bruls zegt tegen Omroep Gelderland dat hij verbaasd is dat de actievoerende boeren "zonder nader commentaar" zijn weggebleven uit Nijmegen. Volgens FDF-voorman Mark van den Oever heeft de gemeente zich niet aan de afspraken gehouden, omdat de demonstratieplek bezet was. De gemeente zegt echter dat de snackkraam naar een andere plek is verhuisd en dat het terrein uiteindelijk dus gewoon vrij was.||https://nos.nl/artikel/2437909-gladiolen-en-feest-na-drie-dagen-vierdaagse-35-000-wandelaars-finishen
2022-07-22||Antisemitismebestrijder: Baudet verspreidt oude antisemitische complottheorie|| Forum voor Democratie-voorman Thierry Baudet verspreidt online een klassieke antisemitische complottheorie over wereldoverheersing door een Joodse elite. Dat signaleert de Nationaal Coördinator Antisemitisme Bestrijding (NCAB), Eddo Verdoner, die spreekt van een gevaarlijke ontwikkeling. Baudet verspreidt volgens hem nu zelf een aantoonbaar antisemitische theorie op Twitter. De bewuste theorie wordt op Twitter beschreven door een andere gebruiker en wordt door Baudet overgenomen met de kwalificatie "mooi". In het bericht wordt onder meer gerept over "de heren van de Kaballah" (een vorm van joodse spiritualiteit, red.) die de droom zouden hebben om "een wereldregering op te bouwen". De tekst verwijst daarmee naar een beruchte antisemitische complottheorie, die geformuleerd is in de zogenoemde Protocollen van de wijzen van Sion, legt Verdoner uit. Dat is een vervalst document uit 1903, waarmee de makers en verspreiders wilden aantonen dat Joodse leiders werelddominantie van de Joden nastreefden, een bekend antisemitisch cliché. De tekst is in de geschiedenis veelvuldig gebruikt - onder meer door Adolf Hitler in zijn boek Mein Kampf - om wantrouwen tegen de Joodse gemeenschap te voeden en geweld tegen Joden te rechtvaardigen. Eerder bleek uit onderzoek van de Universiteit Leiden dat politici van Forum voor Democratie op Twitter vaak berichten retweeten van accounts die regelmatig antisemitische boodschappen verspreiden. Geen enkele politieke partij nam destijds zelf berichten met een antisemitische inhoud over. Wel bleek dat FvD-politici vijf keer vaker dan de gemiddelde Twitteraar berichten hadden geretweet van accounts die dat soort teksten schreven. De onderzoekers stelden toen vast dat die accounts daardoor een groter bereik krijgen. De NCAB riep FvD-politici naar aanleiding van dit onderzoek op hiermee te stoppen. "Er is eerder al gesproken over het gevaar van het retweeten van antisemitische accounts, en de NCAB heeft toen ook al opgeroepen om dat niet meer te doen", zegt Verdoner. "In plaats van te stoppen, gaat het nu een stap verder. Er wordt nu direct antisemitische content geretweet, en Baudet laat zich daar met zijn 'mooi' ogenschijnlijk goedkeurend over uit." Zorgwekkend, vindt de NCAB: "Daarmee lijkt het alsof je antisemitisme acceptabel vindt. Alsof het acceptabel is als mensen dit denken. Daarmee gaat Baudet verder dan eerder en dat is een gevaarlijke ontwikkeling." Verdoner wijst erop dat het overnemen van dit soort berichten door politici met veel volgers ertoe kan leiden dat dergelijke ideeën salonfähig worden. Baudet reageert op Twitter op de melding van de NCAB met een lachend gezichtje en een plaatje van een clown: Onlangs bracht onderzoeksinstituut Utrecht Data School voor het eerst de omvang van antisemitische uitingen in het Nederlands in kaart. Uit dat onderzoek, in opdracht van het Centrum Informatie en Documentatie Israël (CIDI) en het Centraal Joods Overleg (CJO), kwam naar voren dat er in 2020 zeker 200.000 antisemitische berichten in het Nederlands op sociale media zijn geplaatst. Ook hieruit bleek dat het stereotype dat Joden onderdeel uitmaken van een "globalistische elite" die de touwtjes in handen heeft, online in Nederland vaak voorkomt.||https://nos.nl/artikel/2437908-antisemitismebestrijder-baudet-verspreidt-oude-antisemitische-complottheorie
2022-07-22||Veel geld voor megastallen, weinig voor duurzaamheid: Rabo's rol in de stikstofcrisis|| Is het de schuld van de Rabobank? De bank is met afstand de grootste financier van de agrarische sector in Nederland en dus medeverantwoordelijk voor het ontstaan van de stikstofcrisis, klinkt het de laatste tijd bij politieke partijen, maatschappelijke organisaties en partners van de bank. Ook de Rabobank zelf lijkt nu voorzichtig de eigen rol te erkennen: "Met de kennis van nu zou je in het verleden echt anders handelen." Die handelwijze kenmerkte zich decennialang door het stimuleren van intensivering en schaalvergroting in de landbouw. Maar de schaalvergroting werd "ingezet door de overheid" en voltrok zich "binnen marktomstandigheden die de samenleving schept", werpt de bank meteen tegen. Hoeveel heeft de Rabobank in de melk te brokkelen? We leggen het uit in drie vragen en grafieken. De oorsprong van intensieve landbouw ligt kort na de Tweede Wereldoorlog. Eerst was het Nederlandse beleid - en vervolgens het Europese - om efficiëntie en schaalvergroting te stimuleren. Zo moest honger voor eeuwig worden uitgebannen. Door exportsubsidies, importheffingen, ruilverkaveling en technische innovatie maakten kleinschalige boerenbedrijven plaats voor grote spelers, met de focus op veel productie. Aangejaagd door Europese subsidies werd er meer geproduceerd dan waar vraag naar was, met de bekende melkplassen en boterbergen tot gevolg. In 1984 werd, om die overproductie te voorkomen, een Europees melkquotum afgesproken. Dat zou 31 jaar standhouden. De gemiddelde melkprijs bleef in al die jaren min of meer gelijk, terwijl je anno 2022 voor hetzelfde geld de helft kan kopen. Melk levert boeren dus in verhouding veel minder op dan vroeger. Aanhoudende schaalvergroting en intensivering zijn daarom nodig om er niet op achteruit te gaan. Na het afschaffen van het melkquotum in 2015 versnelde dat proces verder, met per bedrijf meer vee en meer megastallen. Van de stikstofuitstoot is 40 procent afkomstig uit de landbouw, en daarmee draagt de sector verreweg het meeste bij aan de neerslag van stikstof in de natuur. Veehouderij leidt tot uitstoot van ammoniak, een schadelijke stikstofverbinding en een belangrijke veroorzaker van de stikstofcrisis. De uitstoot van ammoniak daalt sinds 1991. Tussen 2013 en 2017 stagneerde die daling, onder meer door het afschaffen van het melkquotum. De intensivering van de melkveehouderij is te zien aan de daling van het aantal bedrijven, terwijl het aantal koeien redelijk gelijk blijft: Om die grotere stallen en ander materiaal te betalen, moeten boeren geld lenen bij banken. De Rabobank zegt ongeveer 85 procent van alle bedrijven in de agrarische sector te financieren. Zulke cijfers zie je in bijna geen andere sector. Maar het had ook een keerzijde, zegt deze boer: Voor de bank is de agrarische sector één van de belangrijkste klanten. Uit het jaarverslag (.pdf) blijkt dat een kwart van de leningen van de Rabobank naar de food- en agrisector gaat - zie de eerste grafiek hieronder. Let wel, dat zijn leningen aan Nederlandse én buitenlandse ondernemingen. Ook wereldwijd is de Rabobank een van de grootste financiers van de voedselindustrie. Onder food en agri valt overigens niet alleen de landbouw, maar bijvoorbeeld ook de supermarktsector en grondstoffenhandel. Van de 103 miljard euro die Rabobank wereldwijd aan food- en agrileningen heeft uitstaan, gaat een groot deel naar de melkveehouderij en vleesveehouderij - zie afbeelding 2 hieronder. Die sectoren zijn de grootste veroorzakers van stikstofuitstoot in de landbouw. In de tweede grafiek hieronder maakt de Rabobank overigens geen onderscheid tussen leningen in Nederland en in het buitenland. Rabobank laat zich erop voorstaan dat 75 procent van alle biologische boeren zijn klant is. Tegelijkertijd is maar 4 procent van de landbouw in Nederland biologisch. In absolute zin gaat het daarom maar om een klein bedrag: de bank zei vorig jaar zo'n 1 miljard euro in duurzame landbouw te investeren. Ook zegt Rabobank dat boeren die investeren in duurzaamheid een korting krijgen op de rente die ze betalen voor een lening. Daarnaast zijn er algemene investeringen in innovaties die bijvoorbeeld de ammoniakuitstoot moeten beperken. Volgens het Wereld Natuur Fonds (WNF), al jarenlang partner van de bank, bieden zulke innovaties schijnzekerheid, omdat je het probleem beter bij de bron kan aanpakken. Talloze verhalen van boeren roepen vragen op over de duurzame ambities van de Rabobank. Boeren die biologisch willen worden, kunnen vaak geen lening krijgen, schreven de Volkskrant en NRC. Als je als boer een rendabel biologisch bedrijf wil uitbaten, moeten de prijzen van je product omhoog. Volgens de bank zijn nog niet genoeg klanten bereid daarvoor te betalen. De interne ethische commissie van de Rabobank leverde in het jaarverslag kritiek op die houding en ook op het bevorderen van schaalvergroting. Schaalvergroting komt er in de financiële afweging van accountmanagers gunstiger uit, omdat ze met algemene risicomodellen werken. Op basis daarvan ziet de bank het vergroten van je bedrijf als minder risicovol dan verduurzamen. De ethische commissie pleit voor meer maatwerk. Een weg voorwaarts ziet de Rabobank vooral in samenspraak met de hele sector, zonder dat er concrete veranderingen in het eigen beleid worden aangekondigd: "Dat het duurzamer moet, staat buiten kijf en dat vraagt een extra stap, van boeren, consumenten en van ons als bank."||https://nos.nl/artikel/2437899-veel-geld-voor-megastallen-weinig-voor-duurzaamheid-rabo-s-rol-in-de-stikstofcrisis
2022-07-22||Parijse winkels met airco aan moeten deuren dichthouden|| Winkels in Parijs moeten vanaf maandag hun deuren dichtdoen als ze de airconditioning aan hebben staan. Het wordt verboden om de deuren standaard open te zetten voor publiek, omdat daarmee te veel energie wordt verkwist. "Open deuren zijn niet normaal in een klimaat- en energiecrisis", aldus de socialistische burgemeester Anne Hidalgo. Zij voert de maatregel per decreet in en het nieuwe deurbeleid gaat gelden voor alle ruim 60.000 winkels in de Franse hoofdstad. Winkeliers die niet meedoen kunnen een boete krijgen van 150 euro. Parijs geeft hiermee gehoor aan een oproep van president Macron. Die wil dat het energieverbruik de komende twee jaar met 10 procent wordt teruggedrongen. Dat is bedoeld om de klimaatdoelstellingen te halen, maar ook uit angst: de energievoorziening kan de komende tijd in gevaar komen door de oorlog in Oekraïne. "We moeten als hele land ons energieverbruik versoberen", zei president Macron deze maand. "Waarom zou je 's avonds het licht ergens aan laten als het ook uit kan? We gaan alle Fransen vragen om mee te doen. We moeten minder verspillen." De regering heeft in drie rondes overleg gevoerd met overheden, bedrijven en winkelcentra en supermarkten. Daar zijn verschillende initiatieven besproken. In overheidsgebouwen mag bijvoorbeeld pas de airco aan als het warmer is dan 26 graden. Supermarkten zouden geen open koelvitrines meer mogen gebruiken. Winkelcentra willen etalages en parkeergarages minder lang verlichten. Particulieren moeten ook een duit in het zakje doen. "Het gaat om kleine gebaren", zei regeringswoordvoerder Olivier Véran. "Als je op vakantie gaat, trek dan alle stekkers uit het stopcontact en zet je wifi uit." Milieuorganisaties hebben positief gereageerd, maar ze verwijten de regering wel geen stok achter de deur te hebben als bedrijven of gemeenten niets doen. Er komen vooralsnog geen sancties. Dat is bewust beleid van de regering, die hoopt dat iedereen zelf in actie komt. Het besluit van de hoofdstad Parijs om nu airco-verspilling aan te pakken heeft daarom een belangrijke symbolische waarde. De stad is niet de eerste. Enkele kleinere steden en ook Lyon besloten de afgelopen weken al om winkels met airconditioning te dwingen om hun deuren dicht te houden.||https://nos.nl/artikel/2437896-parijse-winkels-met-airco-aan-moeten-deuren-dichthouden
2022-07-22||Lijfarts Biden: toestand president gaat vooruit, reageert goed op medicijnen|| De toestand van de Amerikaanse president Biden is verbeterd ten opzichte van gisteren. Hij testte gisterochtend positief op corona en heeft nog altijd milde klachten, maar reageert tot nu toe goed op het toedienen van Paxlovid, een antiviraal medicijn. Dat meldt zijn lijfarts Kevin O'Connor in een brief. De president heeft last van een loopneus, moet regelmatig hoesten en is vermoeid. Een gezondheidsonderzoek van de president voordat hij corona kreeg, wees uit dat hij relatief gezond is. Wel slikte hij medicijnen tegen atriumfibrilleren, een hartritmestoornis die vooral bij oudere mensen veel voorkomt. Omdat Paxlovid niet in combinatie met deze twee medicijnen genomen mag worden, is de president tijdelijk gestopt met deze medicijnen. In plaats daarvan neemt hij tijdelijk lage doses aspirine als alternatieve bloedverdunner. De president had gisteren lichte verhoging, die met paracetamol is verholpen. De 79-jarige Biden is volledig gevaccineerd en twee keer geboosterd. Daarom verwacht zijn arts dat de president volledig herstelt. Biden is in het Witte Huis in isolatie gegaan tot hij weer negatief test. Hij blijft ondertussen aan het werk en woont via videoverbindingen vergaderingen bij. Vandaag sprak hij onder meer met de Nationale Veiligheidsraad, een belangrijk adviesorgaan van hem:||https://nos.nl/artikel/2437895-lijfarts-biden-toestand-president-gaat-vooruit-reageert-goed-op-medicijnen
2022-07-22||Urenlange file bij haven Dover, vakantiegangers en vrachtverkeer vertraagd|| Britten die vanuit Dover per boot naar het Europese vasteland willen reizen, moeten rekening houden met forse vertragingen. Op wegen naar de Engelse havenstad stonden vandaag urenlange files door lange wachttijden bij de douane in de veerbootterminal. Inmiddels komt het verkeer langzaam weer op gang, maar volgens het havenbedrijf duurt het nog wel even voordat de achterstand is weggewerkt. De Britten geven Frankrijk de schuld van de opstoppingen: volgens het havenbedrijf hebben de Fransen te weinig grenspersoneel naar Dover gestuurd. Hoewel de twee landen maandenlang hebben samengewerkt om het grensverkeer in de drukke zomerperiode soepel te laten verlopen, is het aantal Franse douanemedewerkers ontoereikend, aldus de lokale Britse autoriteiten. Er zouden vanmiddag slechts zes van de twaalf douanepoorten open zijn geweest. "We zijn vanmorgen ernstig in de steek gelaten door de Fransen", zegt de directeur van het havenbedrijf van Dover. Frankrijk ontkent dat douaniers onvoorbereid waren. Volgens de Franse politie was een "onverwacht technisch probleem" bij de Kanaaltunnel de oorzaak van de vertragingen. Daardoor kon niet al het Franse personeel op tijd in de veerbootterminal zijn. De politie belooft er samen met de Britten alles aan te doen om het verkeer de komende dagen zo goed mogelijk te laten doorstromen. Dit weekend begint voor veel Britten de zomervakantie. Wie naar het Europese vasteland gaat, moet sinds de Brexit door een uitgebreidere paspoortcontrole dan voorheen. Vakantiegangers zeggen tegen de BBC dat ze zes uur in de rij hebben gestaan voordat ze door de douane waren. "Het ging van kwaad tot erger", zegt een man tegen de Britse omroep, die met zijn vrouw en drie kinderen de veerboot van 07.50 uur naar Calais wilde halen. Het gezin was twee uur van tevoren op iets meer dan 4 kilometer van de terminal, maar stond daar vervolgens urenlang muurvast. Een ander Brits gezin kwam naar eigen zeggen om 07.30 uur in Dover aan, maar zat aan het einde van de middag nog steeds niet op de veerboot. Het stel, met vier kinderen, vreest dat ze niet op tijd op hun gereserveerde camping in Bretagne zullen zijn, die om 23.00 uur sluit. "Het is heel stressvol." Ook op Twitter beklaagden reizigers zich: De Britse rederij P&O Ferries zei aan het einde van de middag dat reizigers nog steeds ruim vijf uur moeten wachten voordat ze door de grenscontroles zijn. Ferrybedrijf DFDS houdt ook de rest van het weekend rekening met vertragingen. "Dit is het eerste weekend van de zomervakantie en we verwachten heel veel verkeer", zegt de rederij. Behalve vakantieverkeer wordt ook vrachtverkeer getroffen door de lange wachttijden in de terminal. Dat is niet voor het eerst: in april stonden duizenden vrachtwagens in een monsterfile voor de veerboot in Dover. Dat had toen meerdere oorzaken. Zo voer P&O Ferries toen een paar weken niet en waren er technische problemen bij de Britse douane.||https://nos.nl/artikel/2437894-urenlange-file-bij-haven-dover-vakantiegangers-en-vrachtverkeer-vertraagd
2022-07-22||Samenscholingsverbod in deel binnenstad Groningen na schietpartij|| Er geldt vanaf vandaag een samenscholingsverbod in een deel van de binnenstad van Groningen. Burgemeester Schuiling komt met dat verbod na een schietpartij in de stad twee weken geleden, waarbij en 50-jarige man om het leven kwam. Het geldt in het gebied tussen het Gedempte Zuiderdiep, de Schoolholm, de Akerkhof, de Vismarkt en de Pelsterstraat, dat ook wel de Gele Loper wordt genoemd. Het samenscholingsverbod blijft een jaar van kracht, meldt RTV Noord. Het is vooral ingesteld omdat in het gebied de laatste maanden drugshandel, ruzies en geschreeuw, geluidsoverlast, intimidatie en mishandelingen duidelijk toenemen. Ook de dodelijke schietpartij was midden in de Gele Loper, in de Haddingestraat. Buurtbewoners gaven toen ook aan dat het daar vaker onrustig is en er geregeld overlast is door drugsdealers. Schuiling maakte daarna bekend dat er een samenscholingsverbod zou komen en dat politie en boa's op straat structureel gaan controleren. Op sommige plekken in het gebied is ook al langere tijd cameratoezicht. Overlastgevers aanpakken is tot nu toe erg lastig, schreef Schuiling in een brief aan de gemeenteraad. "We zien dat dealers, die meestal op een strategische plek staan zoals een hoek van een straat, verdwijnen wanneer de politie langskomt", zei hij. "Zij waarschuwen elkaar als de politie in de buurt is. Het is voor de politie lastig om straatdealers op heterdaad te betrappen en in het bezit van drugs aan te houden." Na de schietpartij werd café d'Olle Grieze in de Haddingestraat gesloten voor minimaal drie maanden. Bij dat café begon de ruzie die uiteindelijk leidde tot de schietpartij. De gemeente zei tegen RTV Noord dat de kroeg ook vaak een rol speelt bij drugsdeals.||https://nos.nl/artikel/2437886-samenscholingsverbod-in-deel-binnenstad-groningen-na-schietpartij
2022-07-22||'Rusland pleegde oorlogsmisdaden in Zuid-Oekraïne'|| Russische troepen in de bezette Oekraïense regio's bij Cherson en Zaporizja hebben burgers gemarteld, onwettig opgesloten en laten verdwijnen. Dat schrijft Human Rights Watch (HRW) in een rapport. De mensenrechtenorganisatie beschuldigt de Russen er ook van dat ze daar krijgsgevangenen hebben gemarteld. "Russische troepen hebben de bezette gebieden in het zuiden van Oekraïne veranderd in een zwart gat van angst en totale wetteloosheid", zegt HRW-onderzoeker Yulia Gorbunova. "Marteling, inhumane behandeling en willekeurige op- en insluitingen van burgers zijn voorbeelden van de oorlogsmisdaden die we hebben gedocumenteerd." Human Rights Watch sprak met 71 mensen uit Cherson, Melitopol, Berdyansk, Skadovsk en tien andere steden in de regio. Deze getuigen beschreven 42 gevallen van willekeurige opsluiting en vele martelingen. Een aantal gevangenen is volgens deze getuigen verdwenen. Twee van de drie gemartelde krijgsgevangenen waar de getuigen melding van maakten, zijn overleden. Slachtoffers van marteling met wie HRW sprak, vertelden de onderzoekers dat de Russen hen in elkaar sloegen - in één geval met een honkbalknuppel - en soms onder stroom zetten. De behandeling leidde onder meer tot botbreuken, afgebroken tanden, brandwonden, hersenschuddingen en beschadigingen aan ogen. Een journalist in Cherson heeft het tegen de onderzoekers over een continu gevoel van angst. "Je weet niet wanneer ze voor jou komen en wanneer ze je weer laten gaan." De Russische troepen vertelden vrijwel nooit aan familieleden waar hun naasten waren opgesloten. Sommige gevangenen mochten pas weer gaan als ze schriftelijk of op video toezegden mee te werken met de Russen. Onder het oorlogsrecht mogen de strijdende partijen weliswaar militairen krijgsgevangen nemen en burgers die een bedreiging vormen interneren, maar krijgsgevangenen mogen niet mishandeld worden en de opsluitingen van burgers mogen niet willekeurig zijn of leiden tot verdwijningen. Marteling en het inhumaan behandelen van gevangenen zijn oorlogsmisdaden en mogelijk misdaden tegen de menselijkheid.||https://nos.nl/artikel/2437877-rusland-pleegde-oorlogsmisdaden-in-zuid-oekraine
2022-07-22||Ministerie van VWS openbaart interne communicatie mondkapjesdeal nog niet || Het ministerie van Volksgezondheid wil de interne communicatie over de mondkapjesdeal met Sywert van Lienden zo snel mogelijk naar buiten brengen. Maar dat vraagt "het uiterste" van de ambtenaren die ermee bezig zijn, schrijven de ministers Helder en Kuipers aan de Tweede Kamer. De Kamer had gevraagd om per direct stukken openbaar te maken waar de Volkskrant al in mei 2021 om heeft gevraagd. Maar dat is volgens de twee ministers onbegonnen werk. Voor alle informatieverzoeken die er op het ministerie liggen moeten 7,2 miljoen documenten doorgespit worden. Het ministerie wil uiterlijk in de tweede helft van augustus een besluit nemen, en de relevante documenten daarna zo snel mogelijk verstrekken. Dat zal dan per onderwerp en per maand gebeuren. Daarnaast zijn er nog circa 5200 pagina's aan sms- en chatberichten tussen toenmalige ministers en een topambtenaar van het ministerie die "op detailniveau" bekeken moeten worden. Daarvoor denkt het ministerie zeker zes tot acht weken nodig te hebben. "Wij stellen alles in het werk om aan het verzoek zo spoedig mogelijk tegemoet te komen en het verbeuren van dwangsommen te voorkomen", schrijven Helder en Kuipers aan de Tweede Kamer. De rechter bepaalde in januari dat het ministerie van VWS de door de Volkskrant opgevraagde communicatie snel naar buiten moest brengen, op straffe van het betalen van dwangsom van maximaal 15.000 euro. Tot nu toe is dat bedrag niet geïnd, meldde de Volkskrant deze week. De krant neemt geen genoegen met het verweer van het ministerie van vandaag en heeft beroep aangetekend bij de rechter. Het ministerie wijst erop dat er inmiddels meer dan 350 verzoeken liggen op basis van de Wet open overheid (WOO), die allemaal even relevant zijn. De WOO is de opvolger van de Wet openbaarheid van bestuur (WOB) en geeft burgers het recht om informatie van de overheid op te eisen.||https://nos.nl/artikel/2437873-ministerie-van-vws-openbaart-interne-communicatie-mondkapjesdeal-nog-niet
2022-07-22||Meisje (17) dat 22-jarige man doodstak in Rosmalen wordt alsnog vervolgd|| Een 17-jarig meisje dat wordt verdacht van het doodsteken van een 22-jarige man in Rosmalen, wordt vervolgd voor doodslag en mishandeling. De verdachte werd vlak na de steekpartij vrijgelaten omdat het Openbaar Ministerie uitging van noodweer, maar justitie wil de zaak alsnog laten beoordelen door de rechtbank. Eind maart ontstond er in Rosmalen ruzie op een overdekt terras tussen het 17-jarige meisje en een 16-jarige vriendin enerzijds en een groep met onder anderen de zus van het latere slachtoffer anderzijds. Na die ruzie kwam de man, de 22-jarige Jordy, ook naar het terras, waarna er volgens het OM een zeer agressieve sfeer ontstond. Het 16-jarige meisje werd vervolgens van haar stoel gegooid. Haar vriendin hield op dat moment een bestekmes vast. Volgens het OM werd Jordy met het mes gestoken toen hij zich "met geweld" tegen het meisje richtte. Hij overleed kort daarna. Na het steekincident werden de twee meisjes opgepakt. Een dag later werd de 16-jarige verdachte vrijgelaten, omdat duidelijk was geworden dat zij niet had gestoken. Een paar dagen later werd ook de 17-jarige verdachte vrijgelaten omdat er volgens het OM waarschijnlijk sprake was van noodweer. Ze bleef nog wel verdachte in de zaak. Hoewel justitie nog steeds denkt dat er sprake was van noodweer, wordt het meisje dus toch vervolgd. Volgens de persofficier is het van belang is dat de zaak breder wordt voorgelegd dan alleen aan het OM. "Zodat er een goed oordeel komt", zegt ze tegen Omroep Brabant. "Het is belangrijk dat de rechtbank er ook naar kan kijken." Verder wil justitie dat de zaak door een rechtbank wordt beoordeeld omdat het OM dat eerlijk vindt tegenover de verdachte en de nabestaanden van het slachtoffer. Justitie kwam eind maart tot de conclusie dat het om noodweer ging op basis van camerabeelden van de ruzie tussen Jordy en de verdachte. "De beelden zijn voor ons helder. Wij komen nog steeds tot het oordeel dat zij zich heeft verdedigd en dat het nooit de intentie is geweest om Jordy te doden", aldus de persofficier. De reactie van de 17-jarige noemt justitie "noodzakelijk en passend". De verdachte wordt ook vervolgd voor twee mishandelingen. De zus en vriendin van Jordy zouden voorafgaand aan de steekpartij bij een ruzie buiten het terras klappen hebben gekregen van het meisje.||https://nos.nl/artikel/2437869-meisje-17-dat-22-jarige-man-doodstak-in-rosmalen-wordt-alsnog-vervolgd
2022-07-22||Overwinning voor prins Harry in zaak afdwingen Britse beveiliging|| De Britse prins Harry heeft een overwinning geboekt in zijn strijd om politiebescherming af te dwingen bij privébezoeken aan Groot-Brittannië. Vandaag heeft het Hooggerechtshof in zijn voordeel geoordeeld: er komt een hoorzitting over het besluit om Harry die beveiliging niet te bieden. Dat is bepaald door het ministerie van Binnenlandse Zaken. Met de gang naar het Hooggerechtshof hoopt Harry het alsnog voor elkaar te krijgen. De kleinzoon van koningin Elizabeth nam in januari 2020 afstand van zijn officiële rol binnen het koningshuis. In dat jaar verhuisde hij ook naar de Verenigde Staten met zijn gezin, waarna hij geen recht meer had op politiebescherming. Hoewel Harry heeft aangeboden zelf kosten voor beveiliging te betalen, weigert de regering deze beveiliging te faciliteren. Het ministerie van Binnenlandse Zaken wil geen informatie van inlichtingendiensten delen met externe beveiligers, en als prins Harry zelf zou betalen voor beveiliging moet hij daarvoor particuliere diensten inhuren. In 2021 was er een incident waarbij de auto van de prins achtervolgd werd door paparazzi. De prins zou overeenkomsten hebben gezien met de dood van zijn moeder, prinses Diana, in 1997. Die kwam in Parijs om het leven toen haar auto op hoge snelheid crashte in een tunnel, terwijl ze door persfotografen werd achtervolgd. Prins Harry woont nog steeds met zijn gezin in Californië. Samen met zijn vrouw Meghan heeft hij een zoon en dochter. Het is nog onbekend wanneer de hoorzitting wordt gehouden.||https://nos.nl/artikel/2437868-overwinning-voor-prins-harry-in-zaak-afdwingen-britse-beveiliging
2022-07-22||Oekraïne en Rusland tekenen akkoord met VN over graanexport|| Oekraïne en Rusland hebben samen met de Verenigde Naties een akkoord gesloten over de export van graan uit Oekraïne. Ook Turkije heeft een rol bij de afspraken. De deal geldt in eerste instantie voor 120 dagen en werd bekrachtigd in Istanbul. Er komt een coördinatiecentrum in Istanbul, waar VN-medewerkers met Turken, Oekraïners en Russen samenwerken aan de graanexport per schip. Er zijn afspraken gemaakt over hoe de schepen veilig kunnen varen vanuit bijvoorbeeld de Oekraïense havenstad Odessa, omdat er zeemijnen in de Zwarte Zee liggen. Ook worden de graanschepen in Turkse havens geïnspecteerd om er zeker van te zijn dat er geen wapens worden vervoerd. Rusland en Oekraine hebben afgesproken om de graanschepen die betrokken zijn bij het initiatief niet aan te vallen. In Oekraïne ligt ruim 20 miljoen ton graan te wachten om geëxporteerd te worden naar de rest van de wereld. Het land is een van de grootste exporteurs van graan, mais en zonnebloemolie. Er is de laatste maanden wel wat graan vervoerd via het spoor, wegen en rivieren, maar de hoeveelheden zijn klein in vergelijking met wat verscheept kan worden. VN-chef António Guterres betitelt de overeenkomst tussen Rusland en Oekraïne als "een baken van hoop in de Zwarte Zee". "Dit is een overeenkomst voor de wereld, waarbij de meest kwetsbare mensen gebaat zijn. We kunnen hiermee de voedselprijzen stabiliseren die een nachtmerrie zijn voor derdewereldlanden." "De tarweprijs zakte bij de aankondiging van de overeenkomst al vrij snel naar bijna het prijsniveau van vlak voor de oorlog", vertelt Oane Visser, hoofddocent landbouw aan de Erasmus Universiteit. "De prijs van net voor de oorlog was al hoger dan in de jaren ervoor. En na deze deal wachten eerst nog talloze logistieke problemen, dus na het optimisme van deze doorbaak, zou de prijs straks wel weer wat kunnen gaan stijgen." Visser stelt dat met de deal naast Oekraïens graan nu ook Russisch graan gemakkelijker de wereldmarkt op kan. "Formeel gezien staat voedsel niet op de Westerse sanctielijst, toch blijkt in de praktijk dat het Russisch graan slecht te verhandelen is." Hij doelt hiermee op de uitsluiting van de Russen van het internationale bankensysteem. Meer permanente effecten van de overeenkomst op de graanprijs zullen volgens hem pas over een paar maanden te zien zijn. Guterres noemde het faciliteren van de onderhandelingen door Turkije cruciaal. De Turkse president Erdogan hoopt dat de graandeal een keerpunt is en riep Rusland en Oekraïne nogmaals op om de oorlog te beëindigen. De Canadese premier Trudeau zegt dat de G7 in de gaten zal houden of Oekraïne door de overeenkomst niet verder door Rusland aangevallen en ingenomen wordt. Volgens de Russische minister van Defensie Sjojgoe zal Moskou geen misbruik maken van de graandeal.||https://nos.nl/artikel/2437867-oekraine-en-rusland-tekenen-akkoord-met-vn-over-graanexport
2022-07-22||Duitse overheid maakt 8 miljard euro vrij om energiereus te redden|| Duitsland maakt 8 miljard euro vrij om te voorkomen dat energiebedrijf Uniper omvalt. Dat bedrijf verliest tientallen miljoenen per dag, omdat het gas dat voorheen uit Rusland kwam moet vervangen door duurdere varianten. Dat duurdere gas moet worden ingekocht om aan contractuele verplichtingen te kunnen voldoen. De Duitse overheid krijgt voor bijna 270 miljoen euro een belang van 30 procent in het bedrijf en biedt Uniper bovendien de mogelijkheid om tot 7,7 miljard euro steun te innen. Volgens bondskanselier Scholz was er voor de overheid geen andere keus dan Uniper te redden, vanwege het grote belang van het bedrijf voor de Duitse economie. "Ongeveer 60 procent van de Duitse gasimport gaat op een of andere manier langs deze distributeur", zei Scholz tijdens een persconferentie. "Dat is een heel groot deel, dus je kunt je voorstellen dat praktisch elk bedrijf het zou merken als Uniper in problemen komt." Volgens Scholz ontkomen ook Duitse consumenten niet aan hogere prijzen voor gas. Vanaf september of oktober gaat Uniper de hogere gasprijzen namelijk doorberekenen aan klanten. Een gezin van vier kan daardoor honderden euro's per jaar duurder uit zijn. Eind vorige maand was al duidelijk dat de problemen bij het bedrijf opliepen en dat hulp van de overheid waarschijnlijk nodig was. Naast de overheidssteun krijgt het bedrijf via een staatsbank nu de mogelijkheid om tot 9 miljard euro te lenen. Uniper is grotendeels eigendom van het Finse Fortum, dat weer grotendeels in handen is van de Finse staat. Op de beurs is de waarde van Uniper dit jaar met 80 procent gedaald.||https://nos.nl/artikel/2437855-duitse-overheid-maakt-8-miljard-euro-vrij-om-energiereus-te-redden
2022-07-22||'Eerste Pakistaanse, Iraanse en Arabische vrouwen bereiken bergtop K2'|| Voor het eerst hebben een Pakistaanse en een Iraanse vrouw de top van de K2 bereikt, de op één na hoogste berg van de wereld. Dat zegt een bestuurder van de Alpine Club of Pakistan. Samina Baig uit Pakistan hees vandaag haar groen-witte vlag op de top van de verraderlijke berg, op een hoogte van 8611 meter. Afsaneh Hesamifard deed hetzelfde voor haar land, Iran. Ook Nelly Attar, een Libanese vrouw die volgens de club in Saudi-Arabië woont, bereikte de top. Zij zou de eerste Arabische vrouw zijn die dit presteert. Alle drie waren onderdeel van een groep vrouwen die gezamenlijk de top van de berg bereikte, zegt de alpinistenclub. In die groep zat nog een Pakistaanse klimmer. Naila Kiani kwam iets later aan dan Baig. Ook de Noorse Kristin Harila maakt deel uit van de groep. Zij probeert dit jaar veertien bergen van meer dan 8000 meter te beklimmen. K2 is voor haar de achtste achtduizender. De K2 ligt op de grens van China en Pakistan. Kenners noemen de berg vaak het moeilijkst om te beklimmen. En dat blijkt wel uit de cijfers: in totaal vonden zo'n negentig klimmers de dood op de hellingen. In 2008 overleden er zelfs elf op een dag. Gisteren nog overleed een Afghaanse klimmer, Ali Akbar Sakki, tijdens de klim naar de top aan een hartaanval, zegt de alpinistenclub. Ook het aantal mensen dat de top haalde en weer levend naar beneden kwam, is veel lager dan bij de hoogste berg ter wereld. De Mount Everest is meer dan 9000 keer succesvol beklommen, bij de K2 is dat nog geen 400 keer. "De K2 is technisch lastiger te beklimmen dan de Everest", zegt de Nederlandse bergbeklimmer Katja Staartjes. "Hij is steiler, de route naar de top is moeilijker met meer gevaar van steenslag." Staartjes noemt het dan ook een "fantastische prestatie".  "Zeker als je kijkt naar landen als Pakistan en Iran. Vrouwen hebben daar een totaal andere positie ten opzichte van mannen dan hier. Het is daar bijvoorbeeld niet gewoon dat vrouwen aan sport doen." Staartjes is zelf niet op de K2 geweest, maar was de eerste Nederlandse vrouw die op de top van de Mount Everest stond, in 1999. "De hele klimwereld is totaal aan het veranderen omdat praktisch iedereen zuurstof gebruikt, en Pakistaanse en Nepalese klimmers de touwen fixeren. Maar ook met zuurstof en in deze omstandigheden is het een prachtige prestatie."||https://nos.nl/artikel/2437843-eerste-pakistaanse-iraanse-en-arabische-vrouwen-bereiken-bergtop-k2
2022-07-22||Politie rukt uit voor loslopende nandoe in Amsterdam|| In Amsterdam kwam de politie vanochtend af op een opvallende melding: er zou een nandoe, een soort struisvogel, loslopen op straat. Het dier bleek echter niet losgebroken, maar met de eigenaar op stap. Voorbijgangers alarmeerden de politie over een "loslopend dier dat een mogelijk gevaar voor de omgeving zou zijn". Maar niets bleek minder waar, want de nandoe werd gewoon uitgelaten door de eigenaar. Een woordvoerder van de politie zegt tegen AT5/NH Nieuws dat de eigenaar de benodigde papieren bij zich had en dat het dier was ingeënt. Daarnaast zag de nandoe er volgens de agenten goed uit. Hierdoor hadden agenten geen reden om in te grijpen. Een nandoe is een Zuid-Amerikaanse loopvogel. Het dier lijkt op de struisvogel uit Afrika en de Australische emoe. De beesten zijn populair als hobbydier. Op Twitter schrijft de Amsterdamse dierenpolitie dat ze "gek worden gebeld" over de nandoe:||https://nos.nl/artikel/2437842-politie-rukt-uit-voor-loslopende-nandoe-in-amsterdam
2022-07-22||Strafrechtelijk onderzoek naar agent die op 16-jarige trekkerbestuurder schoot|| Het Openbaar Ministerie start een strafrechtelijk onderzoek naar de politieagent die begin deze maand op een afrit van de A32 bij Heerenveen op de bestuurder van een trekker schoot. Volgens het OM zijn er genoeg redenen voor een onderzoek naar poging tot doodslag. De man vreesde volgens zijn chef voor de veiligheid van zijn collega's en opende daarom het vuur. In de trekker zat een jongen van 16. Die werd later opgepakt op verdenking van poging tot doodslag, maar na onderzoek van het OM bleek daarvan geen sprake en werd hij weer vrijgelaten. De jongen zei dat hij juist wilde wegrijden van het protest. Dit zijn beelden van wat er op de avond van 5 juli gebeurde: Eerder deze maand zei de hoogste politiechef van Noord-Nederland al dat de agent een verkeerde inschatting heeft gemaakt toen hij zijn wapen trok. De Rijksrecherche onderzocht de zaak, wat gebruikelijk is als een politieagent geschoten heeft. De resultaten daarvan grijpt het OM aan om het strafrechtelijk onderzoek in te stellen.||https://nos.nl/artikel/2437833-strafrechtelijk-onderzoek-naar-agent-die-op-16-jarige-trekkerbestuurder-schoot
2022-07-22||België sluit principeakkoord met energiebedrijf Engie over kerncentrales|| De Belgische kerncentrales Doel 4 en Tihange 3 blijven vanaf november 2026 nog eens 10 jaar open. Premier De Croo maakte bekend dat hij een principeakkoord hierover heeft gesloten met energiebedrijf Engie. "Dit akkoord is een eerste cruciale stap en een belangrijk teken van vertrouwen tussen beide partijen", zegt De Croo op Twitter. Afgelopen maart maakte de Belgische regering al bekend de twee jongste kerncentrales langer open te houden en toch niet eind 2025 te sluiten. Maar er moest nog wel een overeenkomst worden gesloten met de eigenaar. De Belgische nucleaire waakhond FANC moet eerst nog wel goedkeuring voor het openhouden van de centrales. Kernenergie is altijd een pittig dossier geweest in België. In eerste instantie werd na jaren gesteggel besloten alle kerncentrales te sluiten. De oorlog in Oekraïne veranderde dat. Veel landen, en dus ook België, zijn hard op zoek naar alternatieven voor Russisch gas. Engie en de Belgische regering hebben ook afspraken gemaakt over de kosten. Zo wordt de overheid geen exploitant van de kerncentrales. De bedoeling is dan ook dat Engie de kosten zal gaan betalen voor het beheer van het kernafval. Wel zal de Belgische staat de risico's en winsten gaan delen met het energiebedrijf. Ze zullen hiervoor een gezamenlijke vennootschap oprichten. Hoe de precieze verdeling van de kosten eruit zal komen te zien, moet de komende tijd nog worden vastgelegd. Het gaat dan ook om een principeakkoord. Aan het einde van het jaar moet deal tussen Engie en de Belgische regering helemaal rond zijn.||https://nos.nl/artikel/2437828-belgie-sluit-principeakkoord-met-energiebedrijf-engie-over-kerncentrales
2022-07-22||Eigenaar aangewaaide trouwjurk Zierikzee gevonden|| Een bruidsjurk die in een garagebox in Zierikzee werd gevonden na de windhoos van vorige maand is terug bij de eigenaar. Zij droeg het kledingstuk op haar bruiloft en was zeer verrast de jurk gisteren in de media te zien. Na de windhoos vond Susanne van de Sande een kledingzak met daarin een jurk die niet van haar was. Omdat het leek op een bruidsjurk, dacht ze dat die vast emotionele waarde had. Ze startte een zoektocht naar de eigenaar en deed via sociale media een oproep, maar tot gisteren leverde dat niets op. De rechtmatige eigenaar had de jurk nog helemaal niet gemist tussen de ravage en was dus ook zeer verrast dat die was gevonden, laat ze aan Omroep Zeeland weten. Ze trouwde 21 jaar geleden in de jurk en vond het mooi om die te bewaren. Van de Sande is heel erg blij dat de jurk teruggaat naar waar hij vandaan komt. "Fijn dat het op deze manier gelukt is. Zo zonde als het verloren zou zijn gegaan", zegt ze.||https://nos.nl/artikel/2437826-eigenaar-aangewaaide-trouwjurk-zierikzee-gevonden
2022-07-22||Hardenbergse ondernemers willen actie tegen overlast door 'veiligelanders'|| Ondernemers in Hardenberg willen dat er actie wordt ondernomen tegen overlast door asielzoekers in de stad. Ze zeggen dat het elke dag raak is in het centrum. De overlast wordt volgens de burgemeester vooral veroorzaakt door asielzoekers uit veilige landen die in het azc in Hardenberg wonen, meldt RTV Oost. Het COA kan nog niet op de berichtgeving reageren. Het gaat om seksuele intimidatie, stelen, drugsgebruik en zwerfafval, zeggen de ondernemers. De eigenaar van een sportzaak zegt dat hij vier of vijf keer per maand aangifte doet van diefstal. Een andere winkelier maakt zich zorgen over seksuele intimidatie. "Mijn dochter is op straat benaderd door asielzoekers. Met grove taal en op een dreigende toon, dat was op seksueel gebied", zegt hij. Burgemeester Offinga van Hardenberg herkent zich in de zorgen van de binnenstadondernemers. "In de afgelopen weken is het bijna elke dag raak. Met winkeldiefstallen, drugsgebruik, openbaar dronkenschap en zeer ongewenst gedrag naar jonge vrouwen. Dergelijk gedrag tolereer ik niet." "De cijfers laten zien dat het vaak om asielzoekers uit veilige landen gaat die deze misdrijven plegen of voor overlast zorgen. Deze mensen horen niet in ons azc. Zij verstieren het voor de kwetsbare mensen die wél hulp nodig hebben. Ik snap heel goed dat onze inwoners hier niet op zitten te wachten en dat het draagvlak voor het opvangen van asielzoekers in onze gemeente hierdoor afbrokkelt", zegt de burgemeester tegen RTV Oost. Asielzoekers uit veilige landen komen niet in aanmerking voor een verblijfsvergunning. Maar het is lastig ze uit te zetten als het land van herkomst niet aan uitzetting meewerkt. Vorige week zei burgemeester Bruls van Nijmegen als voorzitter van het Veiligheidsberaad al dat de instroom van mensen uit veilige landen moet worden beperkt vanwege de overlast die ze veroorzaken. Er wordt "keihard gewerkt" om Nederland zo onaantrekkelijk mogelijk te maken voor kansloze asielzoekers, zei staatssecretaris Van der Burg in reactie op de oproep van Bruls. Maar de grenzen helemaal sluiten voor mensen die nooit een asielstatus zullen krijgen, is volgens hem onmogelijk.||https://nos.nl/artikel/2437822-hardenbergse-ondernemers-willen-actie-tegen-overlast-door-veiligelanders
2022-07-22||Vrouw overleden na val uit raam in Rotterdam, ook zwaargewonde man gevonden|| Aan de Wolphaertsbocht in Rotterdam is vanmorgen een vrouw van 47 uit een raam gevallen. Hulpdiensten probeerden haar te reanimeren, maar ze overleed aan haar verwondingen. Achter het huis werd niet veel later een zwaargewonde man van 50 gevonden. Hij is naar het ziekenhuis gebracht. De twee stonden op dezelfde woning ingeschreven, maar de politie is nog aan het onderzoeken wat hun relatie was. Ook is nog niet duidelijk wat zich in het huis heeft afgespeeld. RTV Rijnmond sprak met een overbuurvrouw die het slachtoffer uit het raam zag vallen. "Ik hoorde rond kwart voor zeven heel hard gegil van een vrouw. Dat bleef aanhouden. Toen wist ik dat er iets niet goed was." Volgens de getuige viel de vrouw van de tweede verdieping naar beneden. "Ik hoorde ook die klap, dat was heel erg." Een andere getuige zag het slachtoffer op straat liggen. Hun is slachtofferhulp aangeboden. Eerder deze week werd de Wolphaertsbocht opgeschrikt door een ander incident, toen een 6 maanden oude baby werd doodgestoken. De politie benadrukt dat beide incidenten niets met elkaar te maken hebben.||https://nos.nl/artikel/2437821-vrouw-overleden-na-val-uit-raam-in-rotterdam-ook-zwaargewonde-man-gevonden
2022-07-22||Stroom uitgevallen bij 112-alarmcentrale in regio Arnhem-Nijmegen|| Bij de 112-alarmcentrale van de regio Arnhem-Nijmegen is gisteravond de stroom uitgevallen. De hulpverlening is niet in de problemen gekomen, meldt een woordvoerder van de Veiligheidsregio Gelderland-Zuid. Volgens netbeheerder Liander was er geen grote stroomstoring, maar was er een probleem met een zekering van de meldkamer zelf. Rond 20.30 uur viel de apparatuur in de centrale uit. Daardoor lukte het niet meer om telefoontjes aan te nemen. Daarop trad het noodscenario in werking: mensen die 112 belden, werden direct doorgeschakeld naar de centrale in Apeldoorn, die tijdelijk de meldingen van de regio Gelderland-Zuid en -Midden verwerkt. Vanochtend werken enkele centralisten van de meldkamer Arnhem-Nijmegen in de meldkamer in Apeldoorn, om de medewerkers daar te ondersteunen. Volgens de veiligheidsregio merken burgers daar niets van. Een woordvoerder zegt dat de centralisten pas terugkeren naar de meldkamer Arnhem-Nijmegen als er volledige garantie is dat alles weer werkt. De verwachting is dat dit in de loop van de dag weer kan.||https://nos.nl/artikel/2437820-stroom-uitgevallen-bij-112-alarmcentrale-in-regio-arnhem-nijmegen
2022-07-22||Lichaam laatste slachtoffer kano-ongeluk Veluwemeer gevonden|| In het Veluwemeer bij Biddinghuizen is vanochtend het lichaam van de 5-jarige dochter gevonden van het Duitse gezin dat gisteren was omgeslagen in een kano. Daarmee zijn bij het ongeluk drie van de vier gezinsleden om het leven gekomen; enkel een 7-jarig meisje overleefde het drama. Het gezin uit Wuppertal kwam gisteren door nog onbekende oorzaak op het water in de problemen. Gisteravond werd al het lichaam van de vader van 42 gevonden. Eerder op de middag werden de 32-jarige moeder en de dochter van 7 uit het water gered. De vrouw werd nog gereanimeerd, maar overleefde het ongeluk niet. De dochter ligt in het ziekenhuis. Er loopt een onderzoek naar hoe het ongeluk heeft kunnen gebeuren. Geen van de gezinsleden droeg een zwemvest. Volgens een woordvoerder van de Koninklijke Nederlandse Redding Maatschappij (KNRM) is het niet onverantwoord om op het Veluwemeer te kanoën. "Daar worden al decennialang kano's verhuurd en er gebeuren zelden dodelijke ongevallen." De politie zocht vanochtend met vijf boten, speurhonden en een helikopter naar het vermiste kind. Ook Rijkswaterstaat en de Kustwacht hielpen mee, met een schip en een vliegtuig. De politie doet nu nog onderzoek naar de toedracht van het ongeval:||https://nos.nl/artikel/2437819-lichaam-laatste-slachtoffer-kano-ongeluk-veluwemeer-gevonden
2022-07-22||Ordetroepen Sri Lanka treden op tegen betogers bij paleis|| Ordetroepen in Sri Lanka hebben afgelopen nacht opgetreden tegen demonstranten die zich in een kamp ophielden bij het presidentiële paleis in Colombo. Woedende burgers betoogden tegen de nieuwe president van het land. Ze zien Ranil Wickremesinghe als bondgenoot van de gevluchte Gotabaya Rajapaksa, die verantwoordelijk gehouden wordt voor de diepe economische crisis in het land. Rond middernacht kwamen de ordetroepen aan in trucks. Een onbekend aantal betogers werd aangehouden en tenten en doeken met leuzen erop werden verwijderd. Getuigen zeggen tegen persbureau AP dat de politie twee journalisten mishandelde. Volgens de belangrijkste advocatenorganisatie in het land zijn ook zeker twee advocaten aangevallen. De organisatie roept in een verklaring op om het geweld te stoppen. Volgens de demonstranten werden meerdere mensen in elkaar geslagen door de ordetroepen: Drie maanden geleden gingen Sri Lankanen de straat op om hun ongenoegen te uiten over het beleid van president Rajapaksa en zijn familie. De president ontvluchtte vorige week het land vanwege de volksopstand en diende zijn ontslag in. Door de slechte economische situatie is er al maanden een groot tekort aan brandstof, eten en medicijnen. Wickremesinghe werd woensdag door het parlement gekozen als president. Hij is een ervaren diplomaat en politicus. De keuze voor Wickremesinghe leidde opnieuw tot verzet. Hij was premier onder Rajapaksa en wordt gezien als diens bondgenoot. Wickremesinghe heeft na het optreden van de oproerpolitie een trouwe bondgenoot benoemd tot premier. Het gaat om Dinesh Gunawardena, een oud-klasgenoot van hem.||https://nos.nl/artikel/2437816-ordetroepen-sri-lanka-treden-op-tegen-betogers-bij-paleis
2022-07-22||Expeditie Spitsbergen klaar: 'Delen gebied flink veranderd'|| Het snelle smelten van het zee-ijs in het Noordpoolgebied deze zomer, heeft de door Nederland georganiseerde expeditie in Spitsbergen sterk beïnvloed. De onderzoekers zijn vandaag weer teruggekeerd in de bewoonde wereld. Een deel van hen is opgetogen over de resultaten op hun onderzoeksterrein, maar anderen hebben weinig voortgang geboekt. IJsberen, mist of hoge golven zaten de onderzoekers geregeld in de weg. De wetenschappers konden wel vaststellen dat het landschap op het eiland Edgeøya, het doel van de reis, snel verandert. Het is het snelst opwarmende gebied op aarde. Gletsjers trekken zich steeds meer terug en de grond vertoont diepe scheuren als gevolg van dooiende permafrost, de ooit permanent bevroren bodem die nu langzaam dooit. Aan de andere kant laat de begroeiing nog maar weinig veranderingen zien. Gesprekken aan boord van het expeditieschip wisselden tussen somberheid over de grote veranderingen tot tevredenheid over het onderzoek. Zo zei de één: "Delen van het ecosysteem in sommige meren staan op instorten". Terwijl een ander constateerde: "Ik heb mooie bodemmonsters kunnen nemen." "We vonden een methaan-bom, een enorme hoeveelheid van het gas methaan op een bepaalde plek. Dat is niet goed voor de wereld, maar wel voor ons onderzoek", zegt Annelies Veraart van de Radboud Universiteit. Methaan is een sterk broeikasgas, tientallen malen sterker dan CO2, en zit opgeslagen in de permafrost. Veraart benadrukt dat verder onderzoek moet uitwijzen of de resultaten echt zo bijzonder zijn. Aanvankelijk was er goed nieuws, zegt ze: uit de metingen bleek minder methaan dan verwacht vrij te komen boven de vele meertjes op Edgeøya, terwijl dat in andere poolgebieden met meren juist wel flink naar boven komt. Maar in poelen met smeltwater vond ze wel degelijk veel methaan-uitstoot, zelfs tot honderd keer meer dan boven de meertjes. Dat is die zogenoemde methaan-bom. Volgens de onderzoekers was het lastig om te zien dat het landschap op Spitsbergen snel aan het veranderen is: De snelle opwarming op Spitsbergen betekent ook slecht nieuws voor de paar duizend gletsjers. Glaciologen Bas Altena en Brice Noël van de Universiteit Utrecht bestuderen die normaal gesproken met satellieten en klimaatmodellen. Nu voeren ze er vlak langs, en zagen ze dat de gletsjers geen rem meer hebben nu het zee-ijs weg is. Door de verschillende tegenslagen ging hun onderzoek óp een gletsjer tijdens deze expeditie niet door. Toch denkt Altena dat Spitsbergen bij uitstek een plek is voor gletsjeronderzoek. "Omdat het hier snel opwarmt, en gletsjers laag op het land liggen, smelten ze sneller af. De dynamische processen daarbij zijn belangrijk om te bestuderen. Eigenlijk is dit gebied een laboratorium voor gletsjers in de rest van de wereld, waar de opwarming trager gaat." "Ik herkende een bepaald meertje eerst niet eens. Het was enorm veranderd ten opzichte van zeven jaar geleden", zegt Wim Hoek, eveneens van de Universiteit Utrecht. De vorige expeditie naar Spitsbergen was in 2015. "Er zaten nu allemaal smeltwaterpoelen omheen, afkomstig uit regen en dooiende permafrost." Hij nam bodemmonsters uit meren om later te kunnen analyseren. Een andere onderzoeker gebruikte een zogenoemde 'Greenseeker', een apparaatje om te achterhalen of de vegetatie hetzelfde is als die door satellieten wordt gemeten. Toch lijken de veranderingen in de plantenwereld mee te vallen, zegt Rene van der Wal van de landbouwuniversiteit in het Zweedse Uppsala. "Het wordt warmer en het groeiseizoen wordt langer. Er komen nog niet echt veel nieuwe soorten bij, maar voor de soorten die er al zijn, wordt het wel steeds gemakkelijker." Delen van het ecosysteem in de meren zullen waarschijnlijk wel grondig veranderen, denkt Christophe Brochard van de Rijksuniversiteit Groningen. Hij onderzoekt plankton in zoetwatermeertjes en zag veel van die meertjes opdrogen en verdwijnen door de warmte. Plankton staat aan de basis van de voedselketen. Door de snelle groei reageert plankton veel eerder op veranderingen dan planten, die hier wel honderden jaren oud kunnen worden. Ook in Spitsbergen worden overigens temperatuurrecords gebroken. Brochard stak deze week een thermometer in allerlei meertjes en zag dat het daarin tot 17 graden was. Meer dan hij hier ooit eerder heeft gemeten. Een enkele keer konden deelnemers in T-shirt zonnebaden aan dek. Voor het eerst waren tijdens een dergelijke expeditie ook gedragswetenschappers aan boord. Zij probeerden te achterhalen welke gemoedstoestand de deelnemers hebben. Elke dag konden die aangeven of ze zich bijvoorbeeld 'optimistisch', 'angstig', 'vastberaden' of 'machteloos' voelden. Tijdens de maaltijden ging het gesprek geregeld over klimaatverandering. "Ik ben behoorlijk in paniek", zei een 32-jarige Noorse onderzoekster. Een ander zei zich maar moeilijk in dit soort termen uit te durven laten. "Je beoefent wetenschap, en dan word je niet geacht te vertellen wat je ergens persoonlijk van vindt."||https://nos.nl/collectie/13907/artikel/2437813-expeditie-spitsbergen-klaar-delen-gebied-flink-veranderd
2022-07-22||Voor vierde keer in een week tijd huis beschoten in Oss || In Oss is afgelopen nacht voor de vierde keer in een week tijd een huis beschoten. Dat gebeurde in dezelfde wijk als waar de afgelopen dagen twee andere huizen beschoten zijn. De voordeur van de beschoten woning aan de Vijversingel is beschadigd, meldt de politie. Niemand raakte gewond. De schoten werden kort na 02.00 uur gelost. Deze week nam de gemeente al maatregelen na de eerdere beschietingen. Zo worden er extra handhavers ingezet. De eerste schietpartij was precies een week geleden in de Merelstraat, niet ver van de Vijversingel. Er werden meerdere schoten gelost, maar de schade bleef beperkt tot kogelinslagen in ramen. De bewoner van het huis was een week daarvoor overleden; volgens Omroep Brabant houden buurtbewoners daarom rekening met een vergissing. De tweede, vorige week in de nacht van vrijdag op zaterdag, was gericht tegen een huis aan de Veekraal in Oss. De bewoonster was thuis, maar bleef ongedeerd. Bij de derde schietpartij, in de nacht van dinsdag op woensdag, werden kogels afgevuurd op een tweede huis aan de Merelstraat. Bij de schietpartijen is niemand gewond geraakt. Burgemeester Buijs van Oss zegt tegen Omroep Brabant dat de politie vermoedt dat er een verband is tussen de vier schietpartijen. "De politie vermoedt ook dat de mensen van wie de huizen beschoten zijn allemaal een relatie met elkaar hebben." Ze zegt de zorgen vanuit de buurt heel goed te begrijpen. "Samen met de politie proberen we zo snel mogelijk dit geweld te stoppen", zegt ze. "In principe is het wel zo dat dit gerichte beschietingen waren, dus de kans dat er iets met omstanders in de buurt gebeurt, is beperkt. Maar dat de buurt bang is, begrijp ik heel goed." Komende tijd wordt de buurt volgens Buijs extra in de gaten gehouden. Vooral in de nachten. "Het zal voor de burger niet altijd zichtbaar zijn, maar we focussen ons echt op de plekken waar dit gebeurd is. Er zijn meer agenten, boa's en straatcoaches op straat en er zijn bijvoorbeeld camera's opgehangen op de plek waar twee keer is geschoten."||https://nos.nl/artikel/2437803-voor-vierde-keer-in-een-week-tijd-huis-beschoten-in-oss
2022-07-22||Reizigers sporen koffers op met tracker: 'Zo veel horrorverhalen gehoord'|| Door de chaos op Schiphol lopen reizigers kans om zonder hun ingecheckte koffer aan te komen op plaats van bestemming. Sommigen hebben daarom een gps- of bluetooth-zendertje ingepakt, zodat ze hun verloren bagage in de gaten kunnen houden. Bij aankomst op de luchthaven van Split in Kroatië werd al snel duidelijk dat de koffers van Susan de Jong (20) uit Winschoten en die van haar zes vriendinnen waren achtergebleven op Schiphol. "De band was aan het rollen, en er lagen maar twee koffers op. Via mijn AirTag zag ik dat mijn koffer nog op Schiphol lag." Anderhalve dag later kreeg ze haar koffer alsnog. "Ik kon precies de locatie zien. Woensdag zag ik dat hij nog binnen lag op het vliegveld, gisteren zag ik dat hij naast een vliegtuig lag en werd ingeladen." De tracker gaf minstens elk uur een update, waardoor ze de reis van haar koffer op de voet kon volgen. De koffers van Anjali Mohabir (28) uit Delft en haar vriend bleven achter op het vliegveld in München, waar ze een overstap hadden onderweg naar Athene. "Daar waren we al bang voor. We hadden zoveel horrorverhalen gehoord over de chaos op Schiphol en andere vliegvelden." Met de tracker op haar telefoon kon ze nauwkeurig in de gaten houden wanneer hun koffers aankwamen in Griekenland. "De luchtvaartmaatschappij konden we niet bereiken, terwijl we verder zouden reizen naar het eiland Naxos. Ook zijn we hier voor een bruiloft, waardoor we de koffers echt nodig hadden." Een dag later zag ze plotseling beweging op haar telefoon: de eerste koffer was onderweg naar hun hotel. Een dag later werd ook de tweede koffer afgeleverd. Vakantiegangers wisten van de zendertjes door de vele video's die rondgaan op sociale media. Susan en haar vriendinnen kwamen door TikTok op het idee. "We zagen mensen die hun koffer kwijt waren, maar die toch in de gaten konden houden door hun tracker." Anjali hoorde van verschillende mensen om haar heen dat ze een tracker hadden gebruikt. "De bruiloft was ook een reden waarom we de tag per se wilden hebben." Ze zou het iedereen die op reis gaat aanraden. "Het gaf ons enige rust om te weten waar onze koffers precies waren." Niet alleen op de heenweg, ook met de terugvlucht komen de koffers niet altijd mee. Maikel (30) uit Oisterwijk vloog na een week vakantie op Ibiza terug naar het Belgische Luik. Aangekomen op de luchthaven zag hij op zijn telefoon dat de tracker zich 1347 kilometer verderop bevond. Zijn koffer was achtergebleven op het Spaanse eiland. "Mijn vrienden verklaarden me voor gek dat ik een tag in mijn koffer had gedaan", zegt Maikel. "Ik wilde weten wanneer mijn koffer op de band zou komen. Het was niet met het idee dat ik mijn koffer kwijt zou raken." Volgens de luchtvaartmaatschappij kon het wel tot zes weken duren voordat zijn koffer zou aankomen. "Maar ik zag dat hij de volgende dag al in Luik was." Hij moest nog drie dagen wachten tot zijn koffer daadwerkelijk bij hem op de stoep stond. "Zo'n tracker is leuk, maar je kunt je bagage niet gaan halen op het vliegveld. Dus je moet alsnog wachten totdat de koffer naar je toe gebracht wordt."||https://nos.nl/artikel/2437802-reizigers-sporen-koffers-op-met-tracker-zo-veel-horrorverhalen-gehoord
2022-07-22||Wekdienst 22/7: Derde en laatste dag van Vierdaagse • Tilburgse kermis begint|| Goedemorgen! De deelnemers aan de Nijmeegse Vierdaagse lopen de laatste dag van hun tocht die dit jaar vanwege de hitte drie dagen duurde. En in de Tour de France staat de 19de etappe op het programma. Maar eerst het weer: wolkenvelden en soms zonnige momenten. Het wordt 19 graden in het noordwesten en 23 tot 25 graden in het binnenland. De wind is noordelijk en matig. Het weekend verloopt vrij zonnig. De temperatuur loopt verder op. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. De Rabobank betuigt spijt voor zijn rol in de stikstofcrisis, meldt dagblad Trouw. De bank zegt met gemengde gevoelens terug te kijken op de jarenlange schaalvergroting in de veehouderij omdat die mede gefinancierd is door banken. "Met de kennis van nu zou je in het verleden echt anders handelen", laat de Rabobank weten aan de krant. De jarenlange schaalvergroting is ingezet door de overheid, benadrukt de bank. "Onderaan de streep gaat het er nu om dat we de boeren helpen aan perspectief en de natuur beschermen." Het was de afgelopen dagen heet, ook voor de dieren. Boswachter Frank Theunissen deelde beelden van wildcamera's op de Veluwe. Daarop zie je hoe dieren zich gedroegen tijdens de hitte. Het leverde vrolijke beelden op. Fijne dag! ||https://nos.nl/artikel/2437800-wekdienst-22-7-derde-en-laatste-dag-van-vierdaagse-tilburgse-kermis-begint
2022-07-22||Voor het eerst meer elektrische bromfietsen dan benzinebrommers verkocht|| In de eerste helft van dit jaar zijn voor het eerst meer elektrische bromfietsen verkocht dan bromfietsen op benzine. Van de 18.081 bromfietsen was 54 procent elektrisch en 46 procent op benzine, meldt brancheorganisatie Bovag. In de eerste helft van 2021 was dat nog 41 versus 59 procent. Bij snorfietsen, die maximaal 25 kilometer per uur mogen, is die omslag ook gaande. Van de 18.192 verkochte snorfietsen was 45 procent elektrisch en 55 procent rijdt op benzine. Een jaar eerder was dat 36 versus 64 procent, dus het aandeel elektrisch stijgt ook daar snel. "Heel veel mensen hebben het idee: ik moet ook bijdragen aan verduurzaming", zegt Paul de Waal van de Bovag over de opkomst van elektrisch. "En er zijn nu goede brommers en snorfietsen op een accu, het is ook een aantrekkelijk aanbod. De prijsverschillen tussen elektrisch en benzine zijn ook niet meer zo groot." "Toen we begonnen met elektrische scooters waren het er maar een paar", zegt Rob Förster van Förster Bikes in Landgraaf. "Mensen die bijvoorbeeld over natuurwegen wilden rijden of de scooter mee in de camper wilden zonder benzinelucht. Nu zijn het mensen die vanwege de benzineprijzen komen." "Je bespaart wel op brandstof en op onderhoud", aldus Förster. "Maar de accu verliest elke dag wat van z'n kracht. Het bedrag dat je kwijt bent voor een nieuwe accu, daarvoor kan je ook een zuinige benzinescooter kopen. Dus eerlijk gezegd snap ik niet dat steeds meer mensen zo'n ding aanschaffen." Verder blijkt uit de cijfers dat de verkoop van bromfietsen hard steeg, terwijl die van snorfietsen fors daalde. Dat heeft alles te maken met de landelijke helmplicht voor snorfietsers die 1 januari ingaat. Daardoor worden snorfietsen voor veel mensen minder aantrekkelijk. Snorfietsen mogen wel op het fietspad blijven rijden, behalve in delen van Amsterdam en Utrecht. Daar moet je met je snorfiets al een tijdje een helm op en op de rijbaan rijden.||https://nos.nl/artikel/2437799-voor-het-eerst-meer-elektrische-bromfietsen-dan-benzinebrommers-verkocht
2022-07-22||Trump keek uren naar Capitoolbestorming op tv en negeerde smeekbedes familie|| Tijdens de Capitoolbestorming keek Donald Trump urenlang tv in het Witte Huis om te zien hoe de situatie zich ontwikkelde. Smeekbedes van zijn kinderen en naaste adviseurs om zijn aanhang op te roepen met het geweld te stoppen negeerde hij, zeiden getuigen bij de verhoren van de commissie die de gebeurtenissen van 6 januari 2021 onderzoekt. Vannacht focuste de hoorzitting zich op de acties van de toenmalige president in de 187 minuten tussen de speech waarin hij zijn aanhang voor het Witte Huis opriep te vechten voor hun stem, en het moment dat de video werd vrijgegeven waarin hij de relschoppers opriep naar huis te gaan. Wat Trump precies deed in die tijdspanne was grotendeels al wel bekend. Het was alleen nog niet eerder zo nauwgezet op een rij gezet, via onder meer de getuigenissen. Nadat de geheime dienst Trump na zijn toespraak naar het Witte Huis had gebracht, kreeg de president van een medewerker binnen 15 minuten te horen dat het Capitool werd aangevallen. De president volgde de gebeurtenissen aan zijn eettafel 2,5 uur lang op Fox News. "Hij keek naar de bestorming op tv terwijl zijn naaste medewerkers, adviseurs en familieleden hem smeekten dat te doen wat van een Amerikaanse president wordt verwacht", zei Elaine Luria, een commissielid namens de Democraten. Volgens het panel waren Trumps dochter Ivanka en zijn zoon Don Jr. onder degenen die Trump vroegen actie te ondernemen. Naast het negeren van smeekbedes zorgde Trump er met een tweet voor dat zijn eigen vicepresident doelwit werd van de bestorming: Volgens Sarah Matthews, voormalig plaatsvervangend perschef van het Witte Huis, had Trump tijdens de bestorming op ieder moment de mogelijkheid om "vrijwel direct" een verklaring af te leggen vanuit de perskamer van het Witte Huis. "Je kunt in minder dan 60 seconden van de eetkamer bij het Oval Office bij de perskamer zijn." Toen uiteindelijk besloten werd een videoboodschap op te nemen, duurde de opname daarvan ook nog ongeveer een uur, zei een beambte van het Witte Huis. De opname van de drie minuten durende boodschap werd een aantal keren opnieuw opgenomen vanwege de vele aanpassingen die Trump tussendoor maakte en zijn moeilijkheden met het voorlezen van de tekst. De commissie speelde ook getuigenissen van medewerkers van het Witte Huis en beveiligers af. Een van die medewerkers, Pat Cipollone, kreeg de vraag of Trump tijdens de bestorming met de ministers van Defensie, Justitie of Binnenlandse Veiligheid had gebeld. Op alle vragen antwoordde Cipollone "nee". Trump belde tijdens de bestorming wel twee keer met zijn advocaat, Rudy Giuliani, blijkt uit een overzicht van het telefoonverkeer. Trump "baande een weg van wetteloosheid en corruptie" tijdens de aanval op het Capitool, zei Bennie Thompson, de voorzitter van de Congrescommissie. Volgens Thompson moet er verantwoording worden afgelegd voor wat hij een aanval op de democratie noemt. "In de afgelopen anderhalve maand heeft het comité een verhaal verteld over een president die er alles aan heeft gedaan om een verkiezing ongedaan te maken. Hij loog, hij pestte, hij verraadde zijn eed. Hij probeerde onze democratische instellingen te vernietigen." Bij de Capitoolbestorming vielen meerdere doden. Tegen ruim 850 mensen is vervolging ingesteld voor deelname aan de rellen. Trump ontkent dat hij iets heeft misdaan en blijft bij zijn onbewezen claim dat hij de presidentsverkiezingen in 2020 heeft verloren door wijdverspreide fraude. De verhoren, die vannacht eindigden, zouden de laatste zijn, maar de parlementaire commissie heeft aangekondigd in september verder te gaan. Er komen volgens de commissie nog steeds nieuwe getuigen en informatie binnen. Correspondenten Marieke de Vries en Lucas Waagmeester maakten begin dit jaar deze terugblik op die dag:||https://nos.nl/artikel/2437797-trump-keek-uren-naar-capitoolbestorming-op-tv-en-negeerde-smeekbedes-familie
2022-07-22||18 doden bij politieactie tegen bende in Rio|| Bij een actie van de politie in een krottenwijk in de Braziliaanse stad Rio de Janeiro zijn zeker achttien doden gevallen. Het is een van de dodelijkste politieacties in de stad de afgelopen tijd. Volgens een politiewoordvoerder gaat het om zestien vermoedelijke criminelen, een inwoonster van de krottenwijk en een politieman. Bij de actie in een van de grootste sloppenwijken van Rio, Complexo do Alemao, werd er geschoten vanuit helikopters in dichtbevolkt gebied. De politie in Rio voert regelmatig operaties uit in de sloppenwijken van Rio. Volgens een politiewoordvoerder was deze actie gericht tegen een bende die zich schuldig maakte aan autodiefstal, bankberovingen en criminele activiteiten in omliggende buurten. President Bolsonaro staat achter de harde wijze waarop wordt opgetreden tegen de georganiseerde misdaad en zei eerder dat gangsters "moeten sterven als kakkerlakken". Er is ook kritiek op het harde politieoptreden in de sloppenwijken. Eerder dit jaar stelde het Braziliaanse hooggerechtshof een aantal voorwaarden op voor de politieacties in de favela's. De rechters bepaalden dat dodelijk geweld alleen mag worden gebruikt als alle andere middelen zijn uitgeput en als er levens mee worden gered. In mei vielen er desondanks meer dan 20 doden bij een actie in een andere sloppenwijk, Vila Cruzeiro.||https://nos.nl/artikel/2437795-18-doden-bij-politieactie-tegen-bende-in-rio
2022-07-22||Rus en Italiaan tuigen samen 'Nederlandse' robotarm op tijdens ruimtewandeling|| Ruimtevaarders uit Rusland en Italië hebben samen een ruimtewandeling van zeven uur gemaakt bij het ISS. Ze werkten onder meer aan de Europese robotarm die in juli bij het ruimtestation is aangekomen met de Russische module Naoeka. Die robotarm (ERA) is grotendeels in Nederland ontwikkeld. Twee weken geleden meldden Russische media nog dat de Russische ruimtevaartorganisatie Roskosmos zou gaan stoppen met het gebruik van de robotarm vanwege de westerse sancties. Dmitri Rogozin, de man die met het dreigement kwam, is inmiddels vervangen door president Poetin. Vanwege de oorlog in Oekraïne staat de samenwerking tussen de Europese ruimtevaartorganisatie ESA en Roskosmos op een laag pitje. Zo is de stekker getrokken uit de gezamenlijke Marsmissie ExoMars en vertrekken er geen Russische Sojoezraketten meer vanaf de Europese lanceerbasis in Frans-Guyana. Maar in het ISS gaat de samenwerking met de Russen wel door. De Russische kosmonaut Oleg Artemjev en de Italiaanse astronaut Samantha Cristoforetti begaven zich dus gezamenlijk via het Russische deel van het ISS naar buiten om tien minisatellietjes uit te zetten en om de elf meter lange robotarm klaar te maken voor gebruik. Er werd een controlepaneel verplaatst, de isolatie werd verbeterd en de helderheid van een beschermende ruitje van de camera op de arm werd getest zodat ERA ook met een laserstraal kan worden bestuurd. Het was de derde ruimtewandeling om ERA voor te bereiden op zijn taken bij het Russische deel van het station. De arm wordt ingezet voor taken aan de buitenkant van het ISS. Bij ruimtewandelingen, maar ook om te experimenteren met werkzaamheden zonder dat er astronauten naar buiten hoeven.  De robotarm liep doordat de bestemming steeds werd gewijzigd en door problemen met de module Naoeka decennialange vertragingen op. De arm heeft in totaal zo'n 360 miljoen euro gekost (waarvan 75 miljoen door de vertragingen). Twee derde van dat bedrag is door Nederland betaald.||https://nos.nl/artikel/2437794-rus-en-italiaan-tuigen-samen-nederlandse-robotarm-op-tijdens-ruimtewandeling
2022-07-22||Rabobank over rol stikstofcrisis: 'Zouden nu anders handelen'|| De Rabobank kijkt "met gemengde gevoelens" terug op de jarenlange schaalvergroting in de veehouderij, die mede gefinancierd is door banken. "Met de kennis van nu zou je in het verleden echt anders handelen", zegt de Rabobank tegen Trouw. De jarenlange schaalvergroting is ingezet door de overheid, benadrukt de bank. "Onderaan de streep gaat het er nu om dat we de boeren helpen aan perspectief en de natuur beschermen." De bank noemt het nadrukkelijk geen spijtbetuiging en zegt altijd binnen alle wet- en regelgeving te hebben gehandeld. De Rabobank is de grootste geldverstrekker voor boeren in Nederland. 85 procent van alle boeren hebben een lening bij de bank. De afgelopen tijd krijgt de bank vanuit onder meer de Tweede Kamer kritiek over de rol die de bank had bij de uitbreiding van veehouderijen. Directeur Rens van Tilburg van het Sustainable Finance Lab, dat onderzoek doet naar verduurzaming van de financiële sector, snapt die kritiek. "Het is heel opvallend dat de Rabobank zegt dat ze zich aan de wet hebben gehouden. Dat is een beperkte opvatting van een rol van de bank. Banken kijken vooruit, hebben informatie op een sector." Hij wijst op waarschuwingen die al tientallen jaren geleden zijn gedaan over de uitbreiding van de veehouderij. "Van een bankier verwacht je dat ze die kennis gebruiken om klanten te helpen betere investeringsbeslissingen te nemen", zegt Van Tilburg. "Dat is hier evident niet gebeurd." De Tweede Kamer vroeg het kabinet in een motie te onderzoeken of banken zoals de Rabobank kunnen worden gedwongen om mee te betalen aan het oplossen van de stikstofcrisis. De bank liet vorige week weten dat het afschrijven op leningen van boeren "niet aan de orde" is. Deze week kreeg de bank forse kritiek van het Wereld Natuur Fonds. Het WNF, dat al jaren samenwerkt met de Rabobank, vindt dat de bank het voortouw moet nemen en met concrete voorstellen moet komen om de landbouw te veranderen. Op dit moment maakt de bank zich volgens het WNF schuldig aan "schijnzekerheid op korte termijn". De bank wil bijvoorbeeld met de bedrijven Lely en FrieslandCampina boeren stimuleren om te investeren in robots en nieuwe vloeren in stallen om de stikstofuitstoot te verminderen. Vanuit de wetenschap en het WNF is er kritiek op die innovatie omdat het onzeker is of die echt leidt tot minder stikstofuitstoot en andere problemen zoals de uitstoot van broeikasgassen er niet door worden opgelost. "Ze zeggen hiermee, jullie kiezen weer voor een oplossing die geen echte oplossing is", zegt econoom Rens van Tilburg. "Je mag hopen dat er nu een les wordt getrokken, maar uit de koers van de Rabobank herken ik niet dat ze die lessen geleerd hebben." De bank zegt alles op alles te zetten voor een realistische en goede oplossing. "Wij willen hier beslist een rol in nemen."||https://nos.nl/artikel/2437793-rabobank-over-rol-stikstofcrisis-zouden-nu-anders-handelen
