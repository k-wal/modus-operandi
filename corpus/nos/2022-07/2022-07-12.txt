2022-07-12||Twitter klaagt Elon Musk aan om hem te houden aan overnamedeal|| Twitter sleept Elon Musk voor de rechter. Het socialemediaplatform wil via de rechter afdwingen dat de Tesla-oprichter de overnamedeal, waarmee 44 miljard dollar (44 miljard euro) gemoeid is, alsnog nakomt. De stap van Twitter komt niet onverwacht. Musk had met het bedrijf een overeenkomst gesloten dat hij de berichtendienst zou kopen, voor 54,20 dollar per aandeel, maar voor het weekend werd bekend dat Musk toch afziet van de aankoop. Twitter ging daar toen al niet mee akkoord; vrijdag lieten advocaten van het bedrijf weten dat ze het besluit van Musk beschouwden als ongeldig en onrechtmatig. NOS op 3 neemt je in deze video mee in de wereld van Elon Musk, zijn futuristische ideeën én zijn macht: Vandaag lieten de advocaten van Twitter een verklaring uitgaan: "Nadat hij er een publiek spektakel van had gemaakt om Twitter te laten toehappen en de overeenkomst vervolgens heeft ondertekend, denkt Musk blijkbaar dat hij vrij is om van gedachten te veranderen." Musk heeft herhaaldelijk gezegd dat Twitter contractuele verplichtingen niet is nagekomen. De miljardair zegt dat Twitter gebruikersgegevens verkeerd heeft voorgesteld en dat het aantal spambots op het platform veel hoger ligt dan het bedrijf zelf zegt, maar volgens Twitter heeft Musk voor die beweringen geen bewijs geleverd.||https://nos.nl/artikel/2436468-twitter-klaagt-elon-musk-aan-om-hem-te-houden-aan-overnamedeal
2022-07-12||President ontvlucht Sri Lanka, noodtoestand en avondklok afgekondigd || In Sri Lanka is de noodtoestand uitgeroepen door premier Ranil Wickremesinghe. Hij is waarnemend president nu president Gotabaya Rajapaksa het land is ontvlucht. In de westelijke provincie, rond hoofdstad Colombo, geldt een avondklok. Nadat het nieuws over het nachtelijke vertrek van de president bekend was geworden, gingen duizenden mensen de straat op in Colombo. Ze bestormden de ambtswoning van premier Wickremesinghe en drongen de woonvertrekken binnen. De betogers eisen zijn vertrek. Wickremesinghe wordt gezien als bondgenoot van de president en diens invloedrijke familie. Ze waarschuwen voor een 'beslissende aanval' als de premier vanmiddag niet aftreedt. Afgelopen zaterdag bestormden woedende demonstranten de ambtswoningen van zowel president Gotabaya als de premier. Sindsdien was Gotabaya ondergedoken, maar afgelopen nacht vloog hij met zijn vrouw en twee bodyguards naar Malé, de hoofdstad van de Maldiven. Hij had eerder toegezegd dat hij vandaag zou aftreden. Nu de president het land is ontvlucht, richten betogers zich op de ambtswoning van de premier: In Sri Lanka is het al tijden onrustig; er zijn geregeld massale demonstraties tegen de regering die verantwoordelijk wordt gehouden voor de diepe economische crisis. In het land is een groot tekort aan onder meer voedsel, brandstof en medicijnen. Ook is de inflatie torenhoog, evenals het begrotingstekort. De verwachting is dat de protesten in Sri Lanka nog enige tijd aanhouden. Demonstranten eisen verregaande hervormingen. Zo moet de president, wie dat ook wordt, aanzienlijk minder macht krijgen. Volgens de BBC is niet alleen de president naar het buitenland uitgeweken. Ook zijn broer, minister Basil Rajapaksa van Financiën, zou het land zijn ontvlucht. Hij heeft ook een Amerikaans paspoort en is mogelijk naar de VS gevlucht. Overheidsbronnen spreken dit volgens persbureau Reuters tegen. De broers Rajapaksa worden door de demonstranten van verregaande corruptie beschuldigd. Nog altijd bezetten demonstranten het presidentieel paleis:||https://nos.nl/artikel/2436465-president-ontvlucht-sri-lanka-noodtoestand-en-avondklok-afgekondigd
2022-07-12||Britse onderzoekscommissie: misbruikschandaal Telford ging decennialang door|| In de Britse plaats Telford zijn de afgelopen decennia meer dan duizend meisjes misbruikt, concludeert een commissie na onderzoek dat werd ingesteld na publicaties van de Sunday Mirror. Die Britse krant meldde vier jaar geleden dat in Telford sinds de jaren 80 honderden meisjes waren gedrogeerd, misbruikt en mishandeld. De autoriteiten hadden het probleem volgens de krant systematisch onderschat en zouden hebben gezwegen over de Aziatische achtergrond van sommige daders, uit angst voor beschuldigingen van racisme. De lokale politie nam destijds afstand van de aantallen die de Sunday Mirror noemde. Volgens de politiecommissaris van West Mercia, die verantwoordelijk is voor de handhaving in Telford, was de politie bekend met de omvang van het schandaal, maar had de krant het aantal van "mogelijk duizend slachtoffers" sterk overdreven. De onderzoekscommissie concludeert nu echter dat de krant het bij het juiste eind had. Volgens voorzitter Tom Crowther kon het misbruik in Telford bovendien tientallen jaren ongecontroleerd doorgaan. Autoriteiten legden de schuld van het misbruik niet bij de daders, maar de slachtoffers, aldus de commissie. Sommige organisaties deden meldingen van kinderuitbuiting af als kinderprostitutie. Overduidelijk bewijs van uitbuiting werd genegeerd. Volgens de onderzoekscommissie werd de uitbuiting van de vaak jonge meisjes onvoldoende onderzocht, vanwege "nervositeit over ras". De autoriteiten waren bang dat een onderzoek naar de Aziatische verdachten zou leiden tot "raciale spanningen". Inmiddels zijn wel meerdere mannen gevangengezet vanwege de seksuele uitbuiting van kinderen in Telford. Commissievoorzitter Crowther spreekt van een "verschrikkelijk lijden van generaties kinderen". Volgens hem hebben meerdere slachtoffers aan de commissie verteld hoe volwassen mannen eerst hun vertrouwen probeerden te winnen, waarna dat "meedogenloos" werd geschaad. De mannen richtten zich op kwetsbare kinderen, voor wie ze bijvoorbeeld eten, alcohol of sigaretten kochten. Vaak probeerden ze het meisje in kwestie zo ver te krijgen dat die hun "vriendinnetje" zou worden. Als tegenprestatie voor de cadeaus lieten ze de kinderen vervolgens seksuele handelingen uitvoeren, zo staat in het rapport. Sommige meisjes raakten zwanger nadat ze waren verkracht, aldus de commissie. Ook ontvingen veel slachtoffers en hun familie doodsbedreigingen als ze probeerden het misbruik een halt toe te roepen. In het rapport wordt de situatie van een 16-jarig meisje genoemd. Zij raakte ongewenst zwanger van taxichauffeur Azhar Ali Mehmood, toen ze 14 jaar was. Twee jaar later stak Mehmood het huis van het meisje, haar zus en moeder in brand. Ze kwamen daarbij alle drie om het leven. Mehmood kreeg in 2001 een levenslange gevangenisstraf opgelegd. De commissie heeft tientallen aanbevelingen gedaan om een misbruikschandaal als dit in de toekomst te voorkomen. Zo zou er een 'klokkenluiderslijn' moeten komen om anoniem informatie te kunnen doorgeven. Ook raadt de commissie betrokken organisaties aan om beter samen te werken en informatie uit te wisselen. Uit het onderzoek komt naar voren dat dat niet voldoende is gebeurd. De politie van West Mercia biedt naar aanleiding van het rapport "ondubbelzinnig" haar excuses aan voor de gebeurtenissen in het verleden. Politiechef Richard Cooper zegt dat hij sorry wil zeggen tegen alle slachtoffers. "Onze acties bleven ver achter bij de hulp en bescherming die jullie van ons had moeten krijgen. Het was onaanvaardbaar, we hebben jullie teleurgesteld." Volgens Cooper heeft de politie nu teams die zich bezighouden met het voorkomen en aanpakken van kinderuitbuiting. Ook wordt beter samengewerkt met kinderbeschermingsorganisaties, zegt hij.||https://nos.nl/artikel/2436459-britse-onderzoekscommissie-misbruikschandaal-telford-ging-decennialang-door
2022-07-12||Voor het eerst varkenshart geplaatst bij twee hersendode patiënten in VS|| Artsen in de Verenigde Staten hebben voor het eerst varkensharten getransplanteerd bij twee hersendode patiënten. Dat meldt de krant The Wall Street Journal. De operatie vond plaats in een academisch ziekenhuis in New York. De organen werden honderden kilometers overgevlogen naar de stad. De patiënten zijn een 72-jarige man en een 64-jarige vrouw die beiden overleden na een hartaanval. De twee werden hersendood verklaard, maar aan de beademingsapparatuur gehouden. De hart- en longfuncties bleven daardoor intact, terwijl het brein functioneel niets meer deed. De nabestaanden van de twee doneerden de lichamen aan de wetenschap. De studie duurde zo'n drie dagen. In die periode werden de organen niet afgestoten door het lichaam, een belangrijke zorg van artsen bij zulke ingrepen. Volgens Ian Alwayn, hoogleraar transplantatiechirurgie aan het Leids Universitair Medisch Centrum, is het de eerste keer dat hersendode patiënten een gemodificeerd hart van een varken hebben gekregen. Wel ontvingen drie hersendode patiënten al een varkensnier en ook werd al eens een varkenshart in een nog levende patiënt ingebracht. Voor die tijd richtte zulk onderzoek zich uitsluitend op organen van primaten. Volgens The Wall Street Journal hopen onderzoekers met de transplantaties meer duidelijkheid te krijgen over hoe gemodificeerde varkensharten in een menselijk lichaam functioneren. Ook moet er meer duidelijk worden over hoe kan worden voorkomen dat varkensvirussen op de menselijke ontvanger worden overgebracht. In maart overleed de eerste levende ontvanger van een genetisch gemodificeerd varkenshart. De patiënt, de 57-jarige David Bennett, kreeg het orgaan in Baltimore ingebracht. Zo'n operatie was nooit eerder uitgevoerd. Aanvankelijk leek de operatie geslaagd, maar na twee maanden ging de toestand van Bennett plotseling snel achteruit en overleed hij. Vermoedelijk stierf Bennett aan een varkensvirus dat al in het hart aanwezig was. "Het onderzoek naar zulke operaties gaat gewoon door", zegt Alwayn. "Daarbij kun je zowel nog levende als hersendode patiënten een dierlijk orgaan geven." Bekijk hier beelden van de operatie van Bennett in januari: Deze onderzoeken hebben verschillende doelen. Bij hersendode mensen kun je volgens Alwayn meer te weten te komen over of het orgaan werkt en hoe eventueel aanwezige ziektekiemen en virussen zich ontwikkelen. "Je krijgt ook meer informatie over de immunologische reacties." Het is veiliger dan onderzoek bij levende patiënten. Maar er kleeft ook een ethisch bezwaar aan, stelt de hoogleraar. "Hersendode patiënten kun je een aantal dagen, hooguit weken op een IC observeren, maar langer dan dat is ethisch moeilijk te verdedigen." Dat ligt bij nog levende patiënten zoals Bennett anders. Hij leed aan ernstige hartritmestoornissen en volgens artsen waren zijn overlevingskansen zonder transplantatie nihil. Bovendien wist Bennett waar hij aan begon, zo verklaarde het ziekenhuis. Bij patiënten als Bennett leren onderzoekers meer over de effecten van een transplantatie op de lange termijn. "De soorten onderzoek geven dus antwoord op verschillende wetenschappelijke vragen", concludeert Alwayn. Het overbrengen van varkensvirussen bij transplantaties leidt tot een dilemma: het kan leiden tot nieuwe typen infecties bij mensen, maar tegelijk is er bijvoorbeeld in Amerika een groot tekort aan orgaandonoren. Xenotransplantatie, oftewel het gebruik van genetisch gemodificeerde dierlijke organen, kan hiervoor in de toekomst wellicht een oplossing zijn.||https://nos.nl/artikel/2436453-voor-het-eerst-varkenshart-geplaatst-bij-twee-hersendode-patienten-in-vs
2022-07-12||TikTok stelt gerichte reclame uit, waakhond onderzoekt misbruik privacy|| Socialemediabedrijf Tiktok heeft op het laatste moment wijzingen in het privacybeleid uitgesteld die het mogelijk zouden maken om individuele gebruikers gerichte reclame aan te bieden. Europese toezichthouders maakten zich zorgen over de privacy van gebruikers en onderzoeken nu of het van oorsprong Chinese techbedrijf zich wel aan de regels voor datagebruik houdt die gelden in de Europese Unie. De toezichthouder van Italië sloeg alarm nadat TikTok eerder aan zijn gebruikers kenbaar had gemaakt dat het vanaf 13 juli gerichte reclames zou gaan sturen. TikTok had vooraf geen toestemming gevraagd aan gebruikers voor het gebruik van gegevens die op hun telefoon staan opgeslagen. De Italiaanse waakhond waarschuwde daarop de Ierse toezichthouder dat TikTok mogelijk EU-regels zou overtreden. De Ierse Data Protection Commission (DPC) is de leidende toezichthouder van de EU, omdat de meeste techbedrijven daar hun Europese hoofdvestiging hebben, ook TikTok. De DPC begon een onderzoek. Na contact met de DPC heeft TikTok besloten om de gerichte reclame uit te stellen, zegt een woordvoerder van de toezichthouder. De DPC heeft de kwestie aangekaart bij andere toezichthouders op het gebied van gegevensbescherming van de 27 EU-lidstaten. Bedrijven die de privacyregels van de EU overtreden kunnen een boete krijgen tot 4 procent van de wereldwijde omzet. TikTok bevestigt dat het wijzigingen in het beleid heeft uitgesteld, maar het staat nog steeds achter het plan om gerichte reclame aan te bieden. "Wij zijn ervan overtuigd dat gepersonaliseerde reclames onze gemeenschap de beste app-ervaring biedt. We volgen daarmee wat gebruikelijk is in deze sector", zegt een woordvoerder. Het bedrijf gaat praten met toezichthouders en andere betrokken partijen. De DPC onderzoekt nog twee andere zaken tegen TikTok. Een gaat over de verwerking van privacygegevens van kinderen, een groep die veel gebruik maakt van het platform. Het andere onderzoek gaat over het versturen van persoonlijke gegevens van Europese gebruikers naar China.||https://nos.nl/artikel/2436449-tiktok-stelt-gerichte-reclame-uit-waakhond-onderzoekt-misbruik-privacy
2022-07-12||Vijf gewonden onder wie twee kinderen na explosie op sloep|| Bij een explosie op een sloep in Alblasserdam zijn vanavond vijf personen ernstig gewond geraakt. Onder de gewonden zijn twee kinderen, meldt de politie. De vijf zijn zwaargewond naar het ziekenhuis gebracht. Vermoedelijk was er een probleem met de motor van het vaartuig. De politie doet ter plekke onderzoek en heeft de locatie van het ongeval afgezet, meldt de regionale omroep Rijnmond. Het incident gebeurde even na 18.30 uur aan de Vinkenpolderweg.||https://nos.nl/artikel/2436448-vijf-gewonden-onder-wie-twee-kinderen-na-explosie-op-sloep
2022-07-12||Gepest op kantoor: 'Blijven was niet goed voor mijn gezondheid'|| Een slecht gevallen opmerking tegen een leidinggevende. Daarmee begonnen de pesterijen waar Marianne* (37) op kantoor mee te maken kreeg. In het team waar ze altijd met plezier gewerkt had, werd ze steeds verder buitengesloten. Bijna 240.000 Nederlanders boven de 15 werden vorig jaar gepest, blijkt uit nieuwe cijfers die het CBS en het ministerie van Veiligheid en Justitie vandaag hebben gepubliceerd. Ook op de werkvloer gebeurt het: 1 op de 8 werknemers wordt slachtoffer van pesten. Daarbij gaat het niet om één slechte grap in iemands nadeel. "Pesten is structureel. Het gebeurt telkens opnieuw en is gericht naar steeds dezelfde persoon", zegt Laura Willemse, voorzitter van de Stichting Pesten op de Werkvloer. "Het is roddelen, bespotten, kleineren of iemand het werk onaangenaam of moeilijk maken. De meest voorkomende vorm van pesten is iemand isoleren en negeren." Meer dan de helft van de slachtoffers zegt in de enquête emotionele of psychische problemen aan het pesten te hebben overgehouden. "Stress, slapeloosheid, spijsverteringsklachten. Dat treedt relatief snel op nadat het pesten begint, vaak al na zes weken", zegt Willemse. De leidinggevende met wie Marianne een aanvaring had, maakte haar het leven zuur. "Het begon met niet langer 'goedemorgen' zeggen als ik 's ochtends binnenkwam. En als ze een rondje koffie ging halen, deed ze dat niet meer voor mij", vertelt ze. Daarna werd het Marianne steeds lastiger gemaakt om haar werk te doen. "Van een kleine tikfout werd iets heel groots gemaakt: teksten kreeg ik terug met fluorescerende kruisen erdoorheen. Ook werden belangrijke zaken niet meer met mij gedeeld. Dat is lastig, als je op een secretariaat werkt. Mensen die iets aan mij kwamen vragen, kon ik niet de juiste informatie geven." Volgens Marianne kwamen er maar weinig collega's voor haar op. De paar collega's met wie ze erover sprak deden wel hun best, maar de situatie veranderde niet. Naar de vertrouwenspersoon stappen was geen optie: dat was de leidinggevende in kwestie zelf. En dus volgde na een tijdje het besluit om ontslag te nemen, vertelt Marianne. "Dat is een moeilijke beslissing als je het bedrijf en je functie leuk vindt en het maar één persoon is die je dwarszit. Maar blijven was niet goed voor mijn gezondheid." Ze beschrijft een gevoel van machteloosheid. "Door te vertrekken is het alsof de dader ermee wegkomt." Willemse wijst erop dat de verantwoordelijkheid voor het aanpakken van het pesten nu met name bij slachtoffers zoals Marianne ligt, en niet bij collega's of leidinggevenden. Dat moet veranderen, vindt de stichting. "We kunnen er met zijn allen ontzettend veel aan doen. Het belangrijkst is dat organisaties gaan inzien dat pesten schadelijk is voor hele teams. Van binnen weten mensen: als die gepeste collega uitvalt, is iemand de volgende", zegt Willemse. "Het is in ieders belang om voor slachtoffers op te komen en te zorgen dat collega's geen pestgedrag vertonen." Marianne heeft na het opzeggen van haar baan een tijdje thuisgezeten om te herstellen, "want het gaat je niet in de koude kleren zitten". Inmiddels heeft ze ander werk gevonden. *De achternaam van Marianne is bekend bij de redactie.||https://nos.nl/artikel/2436446-gepest-op-kantoor-blijven-was-niet-goed-voor-mijn-gezondheid
2022-07-12||Vlag ondersteboven als steun voor boeren: 'Beter dan snelwegen bezetten'|| Aan lantaarnpalen, langs snelwegen en achterop vrachtwagens zijn ze te zien: Nederlandse vlaggen met de blauwe baan bovenaan. Het is een teken van steun voor de boeren in Nederland en van verzet tegen de stikstofmaatregelen, maar niet iedereen is blij met deze omkering van de Nederlandse vlag. "Er hangen hier honderden vlaggen", zegt een woordvoerder van de gemeente Nieuwkoop. In deze plaats in Zuid-Holland wonen en werken veel agrariërs. "We zijn ons nog aan het oriënteren over hoe we ermee om moeten gaan, maar we gaan de vlaggen in ieder geval niet direct eraf trekken." In de nabijgelegen gemeente Alphen aan den Rijn hangen ook veel vlaggen ondersteboven, onder meer in de plaats Hazerswoude-Dorp. Daar zijn ze in meerdere straten aan lantaarnpalen bevestigd. "Het is dit weekend 's nachts gebeurd", vertelt een bewoonster die anoniem wil blijven. "Ik had al op Facebook gelezen dat er verderop veel waren opgehangen, dus helemaal als een verrassing kwam het niet." In Hazerswoude-Dorp is er gemengd gereageerd op de actie van de boeren: Het omdraaien van vlaggen is overgewaaid uit de Verenigde Staten, vermoedt Davied van Berlo. Hij is historicus en voorzitter van de Nederlandse Vereniging voor Vlaggenkunde. "Daar is een uitgebreide vlaggenwet waarin staat dat je in geval van nood de vlag mag omdraaien. Ook in de Nederlandse scheepvaart werd dat in het verleden wel gebruikt." Maar in de Verenigde Staten werd het ondersteboven hangen van de vlag ook symbool voor protestbewegingen die ermee wilden uitdragen dat het land in hun ogen in nood was. Onder meer tijdens protesten tijdens de Vietnamoorlog (1955-1975) kwam dit terug, maar ook bij rechtszaken tegen de bestormers van het Capitool. Van Berlo zag de omgedraaide vlag als protest voor het eerst in Nederland opduiken tijdens de Gele Hesjesbetogingen in 2018. Daarna kwam het onder meer voorbij bij demonstraties tegen de coronamaatregelen. Naast een grote groep mensen die op sociale media steun betuigt aan het vlaggenprotest klinkt er ook kritiek. Zo schrijft Maarten Brink, woordvoerder van de politievakbond ACP, op Twitter: "Ik vind het niet horen. Respectloos voor de vlag en je land". Dat sentiment leeft ook bij anderen die op Twitter de hashtag #roodhoortboven en #roodomhoog in het leven riepen, waarna tegenstanders juist weer massaal de hashtags #blauwhoortboven en #blauwomhoog deelden. Van Berlo: "Het is in Nederland gewoon wettelijk toegestaan om de vlag zo te gebruiken, maar ik kan mij wel voorstellen dat sommige mensen er niet blij mee zijn. Uiteindelijk is dit een vlag voor alle Nederlanders, die een groep zich nu toe-eigent voor politieke doeleinden." Wilfred Honkoop is een van de mensen die bij zijn huis een omgekeerde vlag heeft hangen. Hij woont in Nieuwolda in Oost-Groningen. "Ik heb de vlag vorige week opgehangen. Ik woon op het platteland en daar heerst een hoop onvrede." Zo noemt hij onder meer de aardbevingen als reden en de toeslagenaffaire. Hij snapt dat mensen er aanstoot aan kunnen nemen. "Het is niet netjes om de vlag zo op te hangen. Dat weet ik ook wel. Maar ik wil laten weten: het gaat niet goed. We kunnen niks anders doen." De vrouw uit Hazerswoude-Dorp staat niet geheel achter de stikstofprotesten, zegt zij. Maar wat haar betreft mogen de tientallen vlaggen die bij haar in de straat hangen blijven. "Het is een vreedzame actie. Beter dit dan dat de boeren in hun tractoren op de snelweg gaan rijden." In de nabijgelegen gemeente Nieuwkoop wordt dus nog overlegd over de vlaggen. Volgens de woordvoerder komen er maar weinig vragen of opmerkingen over de vlaggen binnen. "Veel mensen zijn hier werkzaam in de agrarische sector. Ook wij snappen deze actie wel. Het is best wel een duidelijk signaal aan de regering."||https://nos.nl/artikel/2436442-vlag-ondersteboven-als-steun-voor-boeren-beter-dan-snelwegen-bezetten
2022-07-12||IJslandse luchtvaartmaatschappij stuurt bagagelossers mee naar Schiphol|| Luchtvaartmaatschappij Icelandair stuurt de komende tijd twee eigen bagagemedewerkers mee op vluchten van IJsland naar Schiphol. De maatschappij hoopt daarmee de vluchtafhandeling op Schiphol vlotter te laten verlopen. Door personeelstekorten bij de bagage-afhandelaren en luchtvaartbedrijven is ook achter de schermen chaos ontstaan op Schiphol. Op de luchthaven stapelen duizenden koffers en bagagestukken zich op. Ze liggen zelfs buiten. Icelandair is vrijdag begonnen met het laten meevliegen van bagagepersoneel op de vluchten van Keflavik International Airport (KEF) naar Schiphol, schrijft NH Nieuws. Vooralsnog vliegen er deze hele week nog medewerkers mee die op de Nederlandse luchthaven de koffers van de passagiers lossen en laden. Een woordvoerder van de luchtvaartmaatschappij zegt bij de IJslandse nieuwssite RUV '"er alles aan te willen doen om vertragingen te voorkomen". Eerder zouden ook stewards en stewardessen geholpen hebben om de bagage-afhandeling te versnellen. Na volgende week kijkt Icelandair of het nog steeds nodig is extra medewerkers mee te sturen op vluchten naar Amsterdam.||https://nos.nl/artikel/2436441-ijslandse-luchtvaartmaatschappij-stuurt-bagagelossers-mee-naar-schiphol
2022-07-12||Race om premierschap VK begonnen, maar kennen Britten Johnsons opvolger wel?|| De race om het Britse premierschap is formeel begonnen. Strijdvaardige campagneleuzen en gelikte promotievideo's vliegen je om de oren, want er zijn nu acht kandidaten. Terwijl de Conservatieve Partij verwikkeld is in een machtsstrijd voor de topbaan, wordt op de achtergrond geworsteld met het vertrek van Boris Johnson: de 'celebrity-politicus' die campagnevoeren tot kunst had verheven, en met zijn optimisme en zelfspot Britten in alle geledingen van de bevolking wist aan te spreken. Degene die hem opvolgt staat voor de taak om net zo'n brede groep kiezers te bereiken. De lijst van mogelijke opvolgers is divers. Vier vrouwen meldden zich en verschillende kandidaten hebben een biculturele achtergrond. Maar van hen heeft niemand de naamsbekendheid van Boris Johnson. Op straat in het noordelijke plaatsje Bolsover lijkt men niet één van de kandidaten te kennen. Over het aftreden van 'Boris' - de enige Britse politicus die steevast bij zijn voornaam wordt genoemd - zijn de mensen verdeeld. "Hij had het wel erg bont gemaakt met zijn lockdownborrels," zegt een vrouw bij de bushalte. Haar man vult aan: "Maar het was ook geen makkelijke tijd, dat moet je hem nageven. Hij heeft ons wel door Brexit en de pandemie heen gesleept.' Bolsover is precies zo'n plek waar Johnson in 2019 zijn grote overwinning aan te danken had. Het ligt in de noordelijke voormalige industriegebieden en mijnstreken die bekendstaan als de "Red Wall", de Rode Muur. Arbeiderssteden die traditioneel niets van de Conservatieven moesten hebben. Men stemde hier - tot Johnson - juist op Labour. Loodgieter Jamie Hall komt uit een mijnwerkersgezin. In 2019 stemde hij voor het eerst in zijn leven op de Conservatieve Partij, toen dus met Johnson aan het roer. Achteraf voelt hij zich schuldig; "Labour is altijd voor onze rechten opgekomen," vertelt hij. "De boodschap van Johnson dat hij zou investeren in deze voormalige industriegebieden, dat sprak me aan. Maar er is te weinig van zijn beloftes terechtgekomen. Dat vinden veel mensen hier. Ze voelen zich in de maling genomen." Buurtslager Robert Bowring haalt laconiek zijn schouders op. "Johnson was een populaire gast, ik moest wel om hem lachen," grinnikt hij. De mogelijke opvolgers zeggen hem allemaal niks. "Maar er staat hen een zware taak te wachten," denkt hij. "Dit zijn geen makkelijke economische tijden, en je kan het nooit goed doen als politicus. Het is een stuk makkelijker om slager te zijn." Dat Johnsons opvolger het lastig krijgt, beaamt ook Anand Menon, hoogleraar aan King's College London. "Het probleem is dat de nieuwe Tory-leider twee verschillende delen van de partij moet aanspreken. In het zuiden traditionele Tory-stemmers die minder belasting willen en terugverlangen naar het 'thatcherisme', een vrije vrijemarkteconomie met lage overheidsuitgaven. Maar er is nu ook een nieuw deel van het Tory-electoraat in het noorden, meer 'working class' en lager opgeleid. Die willen juist grote overheidsinvesteringen, meer financiële steun en het belasten van de rijken in de samenleving. Volgens Menon excelleerde Johnson in een balanceeract tussen deze twee groepen, door uitermate dubbelzinnig te zijn. "In het noorden beloofde hij investeringen, in het zuiden lage belastingen. En iedereen geloofde hem. Ik denk niet dat er een opvolger is die dezelfde act kan opvoeren." Integriteit is een belangrijke vereiste in deze leiderschapsrace. In de campagne van vrijwel iedere kandidaat worden betrouwbaarheid en oprechtheid uitgelicht. Maar voordat de spelregels voor deze leiderschapsverkiezing waren vastgesteld, werd de vuile was alweer buiten gehangen. Anonieme beschuldigingen schieten heen en weer in de kranten en de oppositie krijgt geheime informatie over belastingontwijkende Tory-ministers. Ook Brexit speelt op de achtergrond een rol. Over kandidaten die in 2016 tegen Brexit stemden - de zogenaamde 'remainers' - wordt door de meest geharde Brexiteers gefluisterd dat ze nep zijn: een 'remainer in Brexit-kleren'. "Niet alleen het Tory-electoraat is onder Johnson veranderd," zegt Anand Menon. "Ook de samenstelling van de partij heeft een fundamentele verandering ondergaan." Hij refereert aan de rumoerige jaren in de opmaat naar de Brexit, waarin Johnson samen met zijn omstreden adviseur Dominic Cummings besloot de meer gematigde Tories uit de partij te zetten. Zo'n twintig gerespecteerde parlementsleden moesten vertrekken. Zelfs Nicholas Soames, nota bene de kleinzoon van Winston Churchill, werd de partij uit gezet. "Daarmee is het zwaartepunt in de partij verschoven," meent Menon. "Het gematigde midden is weggeslagen. Welke kandidaat het ook wordt, de harde Brexitkoers, en daarmee de moeizame relatie met Brussel, wordt waarschijnlijk doorgezet."||https://nos.nl/artikel/2436439-race-om-premierschap-vk-begonnen-maar-kennen-britten-johnsons-opvolger-wel
2022-07-12||In beeld: hitte en droogte in Zuid-Europa, met bosbranden tot gevolg|| Het is droog en heet in Europa. In verschillende landen leidt dat tot problemen, zoals in Portugal en Frankrijk, waar bosbranden de natuur verwoesten. In andere landen zoeken mensen verkoeling omdat het uitzonderlijk warm is. In delen van Spanje loopt de temperatuur op tot 43 graden. Vanwege de aanhoudende droogte in Italië staan sommige rivieren op het laagste peil in 70 jaar. Het omringende landbouwgebied, dat afhankelijk is van het rivierwater, is grotendeels uitgedroogd. De boeren zijn bang dat de oogst dit jaar tegenvalt. Door bosbranden in de Zuid-Franse streek de Cevennen moesten vorige week zeker honderd mensen in de gemeente Bordezac hun huis verlaten. Zeker 880 hectare natuur is in vlammen opgegaan. Zo'n 900 brandweermannen zijn ingezet om het vuur te bestrijden. Dertien van hen raakten gewond. Er werden ook blusvliegtuigen ingezet. Door de droogte, hitte en harde wind kon het vuur zich snel verspreiden. Ook in andere delen van Zuid-Frankrijk woedden branden, waardoor huizen afbrandden en ook landbouwareaal getroffen werd. Spanje gaat gebukt onder een hittegolf. Meteorologen verwachten dat de hoge temperaturen tot donderdag aanhouden. Het is de tweede keer dit jaar dat het zo warm is. De hoogste temperatuur is gemeten in de buurt van de zuidelijke stad Sevilla. Het werd daar 43 graden, net als in de stad Badajoz, in Extremadura in het uiterste westen van het land. Inwoners en vakantiegangers zoeken verkoeling in huizen, hotels, zwembaden en op straat. Ook in Spanje woeden bosbranden die door de droogte moeilijk te bestrijden zijn. Ook in Portugal woeden op verschillende plekken bosbranden, mede veroorzaakt door dezelfde hittegolf die ook Spanje in zijn greep houdt. De komende dagen worden er temperaturen verwacht van boven de 40 graden. De autoriteiten hebben een hittealarm afgegeven dat geldt voor ongeveer de helft van het land. In het noorden van de hoofdstad Lissabon is een vuur dat eerder gedoofd was vandaag weer opgelaaid door de harde wind. Honderden brandweerlieden proberen het vuur te bestrijden.||https://nos.nl/artikel/2436435-in-beeld-hitte-en-droogte-in-zuid-europa-met-bosbranden-tot-gevolg
2022-07-12||Architect Wim Quist (91) van Rotterdamse Willemswerf overleden|| Architect Wim Quist is op 91-jarige leeftijd overleden, meldt het Rotterdamse architectenbureau Quist Wintermans Architekten op zijn website. Quist overleed afgelopen zaterdag in zijn woonplaats Amsterdam. De in Amsterdam geboren architect heeft een aantal bekende gebouwen in Nederland ontworpen. Onder meer het Museon en Omniversum in Den Haag, Beelden aan Zee Scheveningen, de schouwburg van Rotterdam en de Uyllanderbrug over het Amsterdam-Rijnkanaal bij Diemen zijn van zijn hand. Ook het kantoorgebouw Willemswerf aan de Maas in Rotterdam komt uit zijn koker. Het beeldbepalende rechthoekige gebouw wordt aan de waterkant diagonaal doorgesneden. Het wordt gezien als zijn bekendste ontwerp. En aan de Antoon Coolenlaan in Eindhoven staat de in 1970 gebouwde watertoren. Die bestaat uit drie witte bollen die elk 500 kubieke meter water dragen. Bekijk hier een aantal van zijn ontwerpen: In 1960 richtte Quist een architectenbureau op in Rotterdam, dat in 1995 werd samengevoegd met Architektenburo Wintermans tot het bedrijf dat het nog altijd is. En tussen 1968 en 1975 was hij hoogleraar aan de Technische Universiteit in Eindhoven. Daarna was hij Rijksbouwmeester tot 1979. De architect raakte vorig jaar verwikkeld in een juridische strijd met waterbedrijf Evides. Dat bedrijf wilde het pand voor de Drinkwaterleiding Rotterdam verbouwen en nieuwe gebouwen op het terrein zetten. Quist ontwierp het gebouw, dat naast de Van Brienenoordbrug ligt, in 1977. Volgens hem zou het ontwerp door de aanpassingen worden verminkt. De rechter gaf hem in november gelijk en Evides kreeg een bouwstop opgelegd.||https://nos.nl/artikel/2436429-architect-wim-quist-91-van-rotterdamse-willemswerf-overleden
2022-07-12||Hengelo stuurt bus met asielzoekers terug naar Ter Apel: 'niet aangemeld' || Een bus met zo'n dertig asielzoekers uit Ter Apel is gisteravond vanuit Hengelo weer teruggestuurd naar Groningen. Het ging om een bus met alleenstaande mannen, die volgens de gemeente Hengelo niet door het Centraal Orgaan opvang asielzoekers waren aangemeld. "Hoe schrijnend het ook is, we konden de asielzoekers hier niet opvangen", reageert Stijn Vrijkorte van de gemeente Hengelo bij RTV Oost. "Wij vangen hier enkel nog vrouwen en gezinnen op. Onze opvang is ingericht voor deze doelgroep, niet voor alleenstaande (jonge) mannen. Het COA had de bus niet aangemeld bij ons, dus het was een verrassing dat hij kwam." Het COA zelf snapt niets van de uitleg van de gemeente. "Wij kregen als reden te horen dat de bus te laat arriveerde", zegt medewerker Frank Neervoort. "Ze zouden in Hengelo op het late tijdstip niets meer hebben kunnen regelen." Uiteindelijk zette de bus koers terug richting Ter Apel. Daar moesten de dertig mannen de nacht doorbrengen in een recreatiezaal, aldus Evita Bloemheuvel van Vluchtelingenwerk. Het is al maanden chaos bij het aanmeldcentrum voor asielzoekers in Ter Apel. Het centrum heeft structureel te weinig bedden, waardoor asielzoekers geregeld buiten of in een stoel moeten slapen. Het Rode Kruis noemde de situatie eerder onmenselijk. Het kabinet besloot recent de vastgelopen asielopvang aan te pakken als nationale crisis. Een aantal asielzoekers uit Ter Apel wordt overgeplaatst naar Heiloo. In sportcentrum Het Vennewater zijn vrijdag de eerste asielzoekers uit het overvolle aanmeldcentrum opgevangen. Ook dat gaat vooralsnog niet zonder slag of stoot: in de crisisnoodopvang is afgelopen weekend ruzie ontstaan tussen een aantal asielzoekers, meldt NH Nieuws. Drie van hen zijn meegenomen door de politie en elders geplaatst. Dertig anderen wilden niet langer in de opvang in Heiloo blijven. De aanleiding van het conflict is onbekend.||https://nos.nl/artikel/2436427-hengelo-stuurt-bus-met-asielzoekers-terug-naar-ter-apel-niet-aangemeld
2022-07-12||Nederlander opgepakt in New York in verband met 30 jaar oude moordzaak|| Op de JFK-luchthaven van New York is afgelopen weekend een 58-jarige Nederlander gearresteerd in verband met een moordzaak van dertig jaar geleden. Nieuw dna-onderzoek in de zaak leidde tot zijn aanhouding. De verdachte, Amerikaan van geboorte, verhuisde eind vorige eeuw naar Nederland. De moord waarvan de Utrechter wordt verdacht, is die op de destijds 25-jarige Laurie Houts uit Mountain View in Californië. Houts werd op 5 september 1992 dood gevonden in haar auto; ze bleek te zijn gewurgd. De Utrechter, die ceo is van een Amerikaans softwarebedrijf met een vestiging in Nieuwegein, was destijds ook al verdachte in deze zaak. Er was toen echter te weinig bewijs tegen hem, waardoor hij vrijuit kon gaan. Moderne dna-technieken boden het Openbaar Ministerie in Californië nieuwe aanknopingspunten om de zaak te heropenen. De Nederlandse justitie kreeg vanuit de VS het verzoek de woning en het bedrijf van de man te laten doorzoeken. Een woordvoerder van het Openbaar Ministerie Midden-Nederland bevestigt aan RTV Utrecht, na berichtgeving van De Telegraaf, dat er in zowel Utrecht als Nieuwegein dit weekend een huiszoeking is geweest. Het slachtoffer en de verdachte kenden elkaar omdat Houts een relatie had met de kamergenoot van de Utrechter. Hij zou jaloers zijn geweest op de vrouw vanwege haar relatie met zijn kamergenoot. De verdachte had geen alibi voor de nacht waarin Houts om het leven werd gebracht. Zijn vingerafdrukken werden aangetroffen aan de buitenkant van de auto, maar de politie kon destijds niet bewijzen dat hij ook daadwerkelijk in het voertuig was geweest. Er werd tot twee keer toe een zaak aangespannen tegen de Utrechter, maar beide keren werd de man vrijgesproken wegens gebrek aan bewijs. De politie denkt dat het nu meer kans maakt hem met succes te vervolgen, omdat met behulp van nieuwe technieken dna van de man is gevonden op het touw dat gebruikt is om Houts te wurgen.||https://nos.nl/artikel/2436423-nederlander-opgepakt-in-new-york-in-verband-met-30-jaar-oude-moordzaak
2022-07-12||Nieuwe haarscherpe foto's van heelal, van stervende ster en nevel met nieuwe sterren|| Ruimtevaartorganisaties NASA (VS), ESA (Europa) en CSA (Canada) hebben vier nieuwe afbeeldingen en metingen van ruimtetelescoop James Webb gepubliceerd. Op de plaatjes zijn onder meer een stervende ster te zien en een nevel waarin constant nieuwe sterren ontstaan. Ook heeft de Webb-telescoop metingen verricht rond een exoplaneet, die om een andere ster draait dan onze zon. De metingen laten sporen van wolken en water zien. Bekijk hieronder drie van de nieuwe afbeeldingen: De objecten die door Webb in kaart zijn gebracht, zijn niet nieuw. Wel nieuw is de scherpte van de afbeeldingen. "Ik ben erg onder de indruk van wat ik heb gezien", zegt sterrenkundige Lucas Ellerbroek in een reactie. "Het is ongelooflijk hoe snel we hiermee extra informatie krijgen ten opzichte van wat we eerder hadden." Ellerbroek doelt op de informatie van de beroemde Hubble-telescoop, de voorganger van Webb. "Je kunt het verschil in kwaliteit vergelijken met de camera's op de eerste mobiele telefoons en die van nu. Of met hoe scherp je opeens kunt zien als je slechte ogen hebt en een nieuwe bril opzet. We kunnen nu bijvoorbeeld ook zwakkere lichtbronnen waarnemen en infraroodlicht met een langere golflengte dan Hubble kon detecteren." Het meest bijzonder vindt de sterrenkundige de foto van een planetaire nevel waarin een stervende ster te zien is. "Die geeft een beeld van hoe de zon eruit zal zien als die is opgebrand: hij zal niet ontploffen, maar langzaam uitdijen. De nevel is al bekend, omdat de Hubble die ook al in beeld heeft gebracht. Maar nu is het alsof van die Hubble-foto een deken is afgehaald, waardoor je kunt zien wat eronder zit." Zo was al bekend dat in het midden van de zogeheten Zuidelijke Ringnevel niet één maar twee sterren staan, maar dat was op de Hubble-foto niet te zien. Op de foto van de Webb-telescoop zijn in het midden wel twee lichtbolletjes te ontwaren. Bekijk hieronder zelf de verschillen tussen de afbeeldingen van Hubble en Webb: Volgens Ellerbroek is de toegevoegde waarde van de Webb-telescoop dat veel vragen die tot nu toe onbeantwoord waren gebleven, straks kunnen worden beantwoord door het scherpere en betere beeld. Zo kan de telescoop kleuren 'zien' die hiervoor niet zichtbaar waren, of minder goed.  Het gaat dan vooral om het kleurenpalet in de atmosfeer van bijvoorbeeld exoplaneten, die zich buiten ons zonnestelsel bevinden, legt Ellerbroek uit. Op basis van dat kleurenspectrum, dat ontstaat doordat sommige stoffen worden geabsorbeerd door de atmosfeer en andere niet, is een realistisch beeld te schetsen van een planeet, zegt hij. "Sommige kleuren wijzen bijvoorbeeld op water", zegt de sterrenkundige. "En nu zijn er heel veel andere kleuren die we opeens kunnen zien, waar weer andere stoffen in zichtbaar zijn. We krijgen er een hele hoop extra informatie bij. En Webb gaat hofleverancier zijn van nieuwe ontdekkingen over planeten buiten ons zonnestelsel." Gisteravond kwam al een eerste kleurenfoto naar buiten van een cluster van sterrenstelsels zoals dat er 4,6 miljard jaar geleden uitzag. Op de achtergrond zijn enkele sterrenstelsels te zien die zelfs 13 miljard jaar oud zijn. Dat is in sterrenkundetermen 'vlak na' de oerknal. Die big bang, die wordt beschouwd als het begin van het heelal, was zo'n 13,8 miljard jaar geleden. Deze foto werd gisteravond gepubliceerd: Op bovenstaande foto zien we maar een heel klein deel van het universum, zegt sterrenkundige Ewine van Dishoeck, die dertig jaar lang betrokken was bij de ontwikkeling van de Webb-telescoop. "Het gaat om een deel zo groot als een zandkorrel op armlengte afstand. Maar dat hele kleine stukje van het heelal zit wel tjokvol sterrenstelsels." Het is de bedoeling dat Webb straks een beeld geeft van de vroegste ontwikkeling van het heelal. De komende maanden zal de telescoop daarvoor "nog veel dieper" gaan dan nu, zegt Van Dishoeck. "We gaan echt terug naar de eerste sterren, het eerste licht, de eerste sterrenstelsels", legt ze uit. "De telescoop zal dan tot 50 à 100 miljoen jaar na de oerknal komen. Webb gaat ons enorm veel leren over onze oorsprong." Ter vergelijking: de Hubble-telescoop kwam tot 450 miljoen jaar na de oerknal. De Webb-telescoop, waarvan de bouw bijna 10 miljard euro heeft gekost, werd op Eerste Kerstdag gelanceerd. Wetenschappers over de hele wereld hebben tientallen jaren aan het project gewerkt. Zo werkt de James Webb-ruimtetelescoop:||https://nos.nl/artikel/2436419-nieuwe-haarscherpe-foto-s-van-heelal-van-stervende-ster-en-nevel-met-nieuwe-sterren
2022-07-12||Het armoedeplan van minister Schouten: 47 acties om 'hardnekkig' probleem aan te pakken|| Ernstige geldproblemen, problematische schulden, maar ook stress en eenzaamheid. Minister Schouten voor Armoedebestrijding, Participatie en Pensioenen windt er in haar eerste nota over armoedebestrijding geen doekjes om. Steeds meer mensen hebben moeite om het hoofd boven water te houden en dat leidt tot een vicieuze cirkel van hardnekkige problemen op allerlei terreinen, zoals gezondheid, onderwijs, wonen, werk en opvoeding. De groep is groter geworden door de hoge energieprijzen, de krappe woningmarkt en de hoge inflatie. Ook mensen met een middeninkomen worden nu getroffen. "Het gaat niet alleen om geld, maar ook om sociale armoede. Mensen raken geïsoleerd en voelen zich erbuiten staan", zegt de eerste minister voor Armoedebestrijding in een gesprek met Wilma Borgman voor het NOS-radioprogramma Met het Oog op Morgen. De nota bevat 47 actiepunten om het "weerbarstige" probleem aan te pakken. Het is een verzameling van allerlei doelstellingen die door andere bewindspersonen gerealiseerd moeten worden, zoals de verlaging van de huren, het toegankelijker maken van de tandarts voor arme kinderen en een betere aanpak van laaggeletterdheid. Opvallende nieuwe plannen staan er niet in. Het afgelopen jaar heeft het kabinet diverse maatregelen genomen om de gevolgen van de stijgende energieprijzen en de duurdere boodschappen voor de laagste inkomens op te vangen. Schouten erkent in het gesprek dat dit niet genoeg is. Na de zomervakantie, in augustus, gaat het kabinet de nieuwe begroting voor volgend jaar in elkaar zetten en daarin zullen zeker nog financiële tegemoetkomingen komen voor "diegenen die geen kant op kunnen", voorspelt de minister. Ze weerspreekt dat het kabinet de problemen niet voortvarend genoeg aanpakt. "Je kunt niet alles in één keer oplossen. We doen wat we kunnen." Haar ambitie is groot, blijkt in de nota. Ze wil dat het aantal mensen dat in armoede leeft in 2030 is gehalveerd en vijf jaar eerder - in 2025 - moet het aantal kinderen dat in armoede opgroeit al tot de helft zijn teruggebracht. Het aantal huishoudens met schulden moet in 2030 ook zijn gehalveerd. Haar werk heeft urgentie, vindt Schouten. "Er is nu niemand meer die zegt: een minister voor Armoedebestrijding, moet dat nou?".||https://nos.nl/artikel/2436418-het-armoedeplan-van-minister-schouten-47-acties-om-hardnekkig-probleem-aan-te-pakken
2022-07-12||Spanje steunt burgers dankzij extra heffing op banken en energiesector|| De Spaanse regering gaat tijdelijk banken en energiebedrijven zwaarder belasten. Met die extra opbrengsten moeten de lage- en middeninkomensgroepen worden geholpen om de stijgende alledaagse kosten het hoofd te bieden. Door in 2023 en 2024 de belasting voor die twee sectoren te verhogen hoopt de Spaanse regering zo'n 7 miljard euro extra binnen te halen: 4 miljard bij de energiebedrijven en drie miljard bij de banken.  Volgens Sánchez is de inflatie, vooral het gevolg van de Russische invasie in Oekraïne, de grootste uitdaging voor Spanje. "Het is een ziekte voor onze economie die iedereen raakt, met name de kwetsbaarste groepen." Sánchez kondigde ook aan dat studenten van 16 jaar en ouder met een studiebeurs een aanvullende beurs kunnen krijgen van 100 euro per maand. Ook wordt het openbaar vervoer in stedelijke gebieden en voor middellange afstanden tijdelijk gratis. De banken kunnen Sánchez extra worden belast omdat omdat die sector nu al profiteert van de te verwachte renteverhoging. Maar volgens financieel analisten staan de Spaanse banken juist onder druk uit vrees voor een mogelijke recessie. Doordat de belastingmaatregel niet werd verwacht, is de impact op de banken groot, zegt een analist tegen persbureau Reuters. "Het kwam als een koude douche." Direct na de aankondiging van de premier daalde de waarde van de aandelen van een aantal grote banken met zo'n 10 procent. De koers van de aandelen van twee energiebedrijven daalde met 0,4 tot 0,7 procent.||https://nos.nl/artikel/2436414-spanje-steunt-burgers-dankzij-extra-heffing-op-banken-en-energiesector
2022-07-12||VS: belangrijkste leider Islamitische Staat in Syrië gedood bij drone-aanval|| De leider van terreurgroep IS in Syrië is bij een Amerikaanse drone-aanval gedood. Dat heeft het ministerie van Defensie van de VS bekendgemaakt. Het gaat om Maher al-Agal, een van de belangrijkste leiders van de terreurbeweging. Volgens de Amerikanen ging er een uitgebreide, ingewikkelde operatie aan de drone-aanval vooraf. Die vond plaats in het noordwesten van Syrië. Voor zover bekend zijn er geen burgerslachtoffers gevallen, zegt de VS. Volgens het Amerikaanse ministerie was al-Agal verantwoordelijk voor het opzetten van IS-netwerken buiten het grondgebied van de terreurgroep. Als al-Agal inderdaad dood is, betekent dat dat IS opnieuw een kopstuk is kwijtgeraakt. Vorig jaar februari blies de toenmalige hoogste leider van de terreurbeweging zich bij een Amerikaanse inval op. Een maand later bevestigde IS dat het om Abu Ibrahim al-Hashimi al-Qurayshi ging. Het jaar daarvoor wisten Franse troepen bovendien de leider van IS in de Sahara om te brengen. De Verenigde Staten hebben in Syrië nog zo'n 900 manschappen die tegen IS vechten. In 2014 riep Abu Bakr al-Baghdadi, toen het belangrijkste kopstuk van IS, het kalifaat uit, dat ongeveer een kwart van Irak en Syrië besloeg. Hij werd in 2019 omgebracht door Amerikaanse commando's, waarna de terreurgroep zijn grip op de landen verloor.||https://nos.nl/artikel/2436413-vs-belangrijkste-leider-islamitische-staat-in-syrie-gedood-bij-drone-aanval
2022-07-12||Zaak tegen verdachte van neersteken advocaat Zoetermeer moet over|| De strafzaak in hoger beroep tegen een man die is veroordeeld voor betrokkenheid bij het neersteken van een advocaat in Zoetermeer moet over, heeft de Hoge Raad bepaald. Het slachtoffer werd in 2017 in haar kantoor met een mes in haar gezicht en hoofd gestoken en raakte daardoor zeer ernstig gewond. De aanleiding voor de steekpartij is nooit duidelijk geworden. Ook is nooit opgehelderd wie de vrouw daadwerkelijk gestoken heeft en wie de opdracht daartoe heeft gegeven. De steekpartij was na een kort gesprekje over een echtscheiding, schrijft Omroep West. Het gerechtshof in Den Haag legde de verdachte vorig jaar in hoger beroep negen jaar en tien maanden cel op, voor het medeplegen van een moordpoging. De verdachte mocht dan niet zelf gestoken hebben, maar het hof hield hem en een medeverdachte daar wel verantwoordelijk voor. De twee mannen waren met de onbekend gebleven persoon die heeft gestoken en een chauffeur van Amsterdam naar Zoetermeer gereisd. De veroordeelde ging na de uitspraak door het hof in cassatie bij de Hoge Raad. Een van de juridische bezwaarpunten die in de cassatieprocedure door zijn advocaat werden aangevoerd ging over 'opzet op de dood', die het hof bewezen had verklaard. Die klacht treft doel, oordeelde de Hoge Raad. Volgens de raad blijkt uit de door het hof vastgestelde feiten wel dat D. contact had met de andere mannen die bij de aanval betrokken waren, maar dat betekent niet dat hij ook zelf 'opzet op de dood' heeft gehad. Het hof heeft er in zijn uitspraak ook geen nadere overwegingen aan gewijd, aldus de Hoge Raad. Die vindt daarom dat het hof de zaak opnieuw moet behandelen.||https://nos.nl/artikel/2436409-zaak-tegen-verdachte-van-neersteken-advocaat-zoetermeer-moet-over
2022-07-12||Gündogan doet aangifte tegen collega-Kamerlid van FvD || Kamerlid Gündogan (oud-lid van de Volt-fractie) heeft aangifte gedaan tegen haar collega Van Meijeren van Forum voor Democratie vanwege opruiing en aanzetten tot geweld. Aanleiding is een speech die Van Meijeren op 2 juli hield op het Boeren Forum in Tiel. Hij zei daarin "dat het niet altijd gezond is, als er een taboe rust op het gebruik van geweld". Forum van Democratie plaatste afgelopen weekend een filmpje op sociale media. Volgens Van Meijeren gebruikt de staat wel geweld, "fors geweld". "En als u onteigend dreigt te worden en u weigert, reken er maar op dat er busjes aankomen met mannen met knuppels en helmen, en ze slaan u wel van het terrein af." Hij verwees ook naar artikel 41 van het Wetboek van Strafrecht, dat "bepaalt dat het is toegestaan om geweld te gebruiken als dat noodzakelijk is om je eigen of andermans lijf, goed of eerbaarheid te beschermen tegen een wederrechtelijke aanranding. Dat mogen we nooit vergeten", zei Van Meijeren. Gündogan vindt dat de FvD'er te ver gaat met zijn suggestie dat boeren het recht hebben om geweld te gebruiken tegen ambtenaren en hoopt dat zo veel mogelijk mensen aangifte tegen hem doen. "Dit is het begin van de uitholling van de rechtsstaat." Gündogan zat eerst bij de politieke partij Volt, maar werd na een hoogoplopend conflict over grensoverschrijdend gedrag uit de fractie gezet. Als Kamerlid van Volt heeft ze meerdere malen aangifte gegaan vanwege bedreigingen tegen haar. In februari vertelde ze tegen Nieuwsuur dat de bedreigingen opliepen als ze in de Tweede Kamer een aanvaring had gehad met een Kamerlid van Forum. Gisteren hintte Gündogan op Twitter al op dat ze aangifte zou gaan doen tegen Van Meijeren. Van Meijeren reageerde op Twitter laatdunkend op het voornemen van het oud-Kamerlid van Volt: "Dat je daar nog tijd voor kunt vrijmaken, ondanks dat je al maandenlang druk bent met het (tevergeefs) 'ordenen van je gedachten'."||https://nos.nl/artikel/2436401-gundogan-doet-aangifte-tegen-collega-kamerlid-van-fvd
2022-07-12||Kroatië gaat euro invoeren, EU-ministers nu ook akkoord || Kroatië stapt begin volgend jaar over van de kuna op de euro. De Europese ministers van Financiën zijn formeel overeengekomen dat het land tot de muntunie mag toetreden. Kroatië is daarmee het twintigste land dat de eenheidsmunt invoert. Het besluit zat er overigens al aan te komen; begin juni gaf de Europese Centrale Bank toestemming voor de toetreding. Het akkoord van de ministers van Financiën was de laatste stap. Zij moesten bepalen tegen welke koers Kroatië zijn kuna's voor euro's mag inruilen. De omrekeningskoers van de Kroatische munt is vastgesteld op 7,53450 tegen 1 euro. "Dit is een belangrijke stap in een tijd waarin de Russische agressie jegens Oekraïne de wereld blijft shockeren", zei vicevoorzitter Dombrovskis van de Europese Commissie over de toetreding. Kroatië is sinds 2013 lid van de Europese Unie en wilde al langere tijd de euro invoeren. De Kroatische minister van Financiën verwelkomde het besluit en sprak van "een historische dag" voor zijn land. Om over te mogen stappen moest Kroatië aan een aantal financiële en juridische voorwaarden voldoen. Het ging daarbij onder meer over de hoogte van de inflatie, het begrotingstekort en de nationale schuld. Het is de eerste keer sinds 2015 dat de eurozone wordt uitgebreid, het laatste land dat toetrad was Litouwen. Uiteindelijk moeten alle EU-landen de euro invoeren, alleen voor Denemarken geldt in het Verdrag van Maastricht een uitzondering. De Denen stemden in 2000 ook in een referendum tegen de overstap naar de euro.||https://nos.nl/artikel/2436399-kroatie-gaat-euro-invoeren-eu-ministers-nu-ook-akkoord
2022-07-12||Oppositie Almere boos dat afgetreden wethouders terugkeren na Floriade-debacle|| Oppositiepartijen in de gemeenteraad van Almere hebben geen goed woord over voor de terugkeer van vier oud-wethouders in het nieuwe college van B en W. De vier bestuurders stapten tweeënhalve week geleden op nadat was gebleken dat de Floriade-tentoonstelling de gemeentekas 34 miljoen euro extra gaat kosten. Ze keren nu terug, maar krijgen wel allemaal een andere portefeuille. Daarnaast komen er drie nieuwe wethouders bij van partijen die eerder niet in het college zaten. 7 van de 16 partijen in de gemeenteraad van Almere leveren nu een wethouder. Het nieuwe college van Almere kwam tot stand onder leiding van VVD-fractievoorzitter Colette Holter. Bij de presentatie van het coalitieakkoord zei ze dat er bij de vorming van het nieuwe college is gekeken naar kwaliteit, bestuurlijke ervaring en de onderlinge verhoudingen in de raad. De vier wethouders die nu terugkeren hebben veel ervaring en zijn goed op de hoogte van de lopende zaken, aldus de woordvoerder van de gemeente Almere. Daar komt bij dat drie van de vier wethouders niet rechtstreeks betrokken waren bij de Floriade, voegt hij eraan toe. De samenstelling van het nieuwe college valt onder meer slecht bij PVV en PvdA. Die partijen zijn na de VVD de grootste in de stad. Tegen Omroep Flevoland zegt PVV-raadslid Chris Jansen dat Almeerders voor de gek gehouden worden. "Je ziet wethouders die aftreden met een traan, en drie weken later gewoon terugkomen met een andere portefeuille. Daarmee bedonder je de inwoners." Erik Theunissen van de PvdA spreekt van een ingewikkeld verhaal: "Ik vind het moeilijk uit te leggen aan mensen in de stad dat je je verantwoordelijkheid neemt en vervolgens enkele weken later weer terugkomt." In het coalitieakkoord wordt gewezen op de noodzaak dat het vertrouwen in de politiek wordt hersteld. Maar er wordt met geen woord gerept over het Floriade-debacle. Het evenement kost de gemeente bijna 100 miljoen euro en het einde van de kostenoverschrijding lijkt nog niet in zicht. Donderdagavond wordt het collegeakkoord in de gemeenteraad besproken.||https://nos.nl/artikel/2436391-oppositie-almere-boos-dat-afgetreden-wethouders-terugkeren-na-floriade-debacle
2022-07-12||Rechter stuurt makers antisemitische graffiti Berghuis naar Holocaustmonument|| Twee Feyenoordsupporters moeten van de rechter in Rotterdam een bezoek brengen aan het Nationaal Holocaustmonument in Amsterdam. Beide mannen hadden in juli vorig jaar op een muur in Rotterdam-Crooswijk een antisemitische spotprent gemaakt van voetballer Steven Berghuis in een concentratiekamppak. Dat gebeurde kort nadat Berghuis zijn overstap van Feyenoord naar Ajax bekend had gemaakt. Bij de tekening stond de tekst 'joden lopen altijd weg'. Het Openbaar Ministerie had gevraagd om een taakstraf van 60 uur vanwege groepsbelediging. De Rotterdamse rechter noemde dat op zich een juiste straf, maar kwam met een alternatief. Het tweetal moet met een medewerker van het CIDI of de Rotterdamse Liberaal Joodse Gemeente naar het monument in Amsterdam waarop alle namen staan van de Nederlandse slachtoffer van de Holocaust. "U moet daar een verslag van maken met foto's", zei de rechter, aldus de regionale omroep Rijnmond. De taakstraf van 60 uur wordt voorwaardelijk. De rechter noemde beide verdachten "ongevoelig" omdat zij in appverkeer lacherig deden over de commotie die destijds ontstond. "U begrijpt niet wat dit betekent voor overlevenden van de Holocaust en de nabestaanden. Dit dreunt nog generaties lang door." De verdachten weten nog niet of zij de straf aanvaarden of dat zij in hoger beroep gaan. Zij hebben steeds gezegd dat anderen de antisemitische elementen hebben geschilderd en dat zij alleen een spotprent wilden maken.||https://nos.nl/artikel/2436386-rechter-stuurt-makers-antisemitische-graffiti-berghuis-naar-holocaustmonument
2022-07-12||Moeder en dochter opgepakt voor uitbuiting verstandelijk beperkte vrouw|| Twee vrouwen uit Bilthoven zijn vanochtend aangehouden op verdenking van arbeidsuitbuiting. Volgens de arbeidsinspectie hebben ze een verstandelijk beperkte vrouw zeven jaar lang met geweld gedwongen om huishoudelijk werk te doen, schrijft RTV Utrecht. De verdachten zijn een moeder van 56 jaar en haar dochter van 32. Ze wonen in dezelfde straat in Bilthoven. Beide vrouwen zitten vast. De opsporingsdienst van de Arbeidsinspectie heeft vrijdag hun woningen doorzocht. Het slachtoffer zou tussen 2014 en 2021 in de gezinnen van beide verdachten hebben moeten werken. In die periode zou ook geweld tegen haar zijn gebruikt. De moeder en dochter beperkten haar in haar bewegingsvrijheid en dwongen haar om haar bankpas af te staan, waarna haar rekening werd geplunderd. Volgens de politie was het uiteindelijk het slachtoffer zelf dat aan de bel trok, maar meer details daarover zijn nog niet bekend. Voor de vrouw is opvang geregeld.||https://nos.nl/artikel/2436382-moeder-en-dochter-opgepakt-voor-uitbuiting-verstandelijk-beperkte-vrouw
2022-07-12||Eerste Kamer stemt in met CETA-handelsverdrag met Canada || De Eerste Kamer heeft ingestemd met het CETA-handelsverdrag tussen de Europese Unie en Canada. De vier coalitiepartijen, de PvdA en de Onafhankelijke Senaatsfractie (OSF) stemden voor en daarmee was er een meerderheid. In 2020 werd al eens over het verdrag gestemd. Toen was de PvdA tegen, waardoor de coalitie van VVD, CDA, D66 en ChristenUnie destijds geen meerderheid in de Eerste Kamer kreeg. De sociaaldemocraten hebben hun bezwaren inmiddels opzij geschoven. PvdA-senator Koole noemde CETA in een stemverklaring "niet ideaal", maar meent dat het na bepaalde wijzigingen bijdraagt aan "een vreedzame, eerlijke en duurzame wereld". Ook de OSF is van mening veranderd. Senator Raven zei dat de wereld sinds de vorige stemming is veranderd, instabieler is geworden, en dat nu het moment bij uitstek is om voor dit soort verdragen te stemmen. GroenLinks, de partij waarmee de PvdA volgend jaar één fractie wil vormen in de Eerste Kamer, stemde vandaag opnieuw tegen. Dat geldt ook voor de overige oppositiepartijen. Wanneer het CETA-handelsverdrag volledig in werking treedt, is nog niet bekend. Alle parlementen van de EU-lidstaten moeten eerst instemmen. Tot nu toe hebben (met Nederland erbij) veertien van de 27 lidstaten dat gedaan. Een deel van het verdrag is in 2017 al in werking getreden. Het gaat dan onder meer om het schrappen van invoerrechten voor veel producten die naar Canada worden geëxporteerd en de mogelijkheid om mee te dingen naar Canadese overheidsaanbestedingen.||https://nos.nl/artikel/2436379-eerste-kamer-stemt-in-met-ceta-handelsverdrag-met-canada
2022-07-12||Oekraïne bestookt Russisch wapendepot Cherson, offensief ophanden|| Oekraïne claimt dat het gisteravond een Russisch wapendepot in de Zuid-Oekraïense regio Cherson heeft opgeblazen. Het Oekraïense leger meldt dat bij de raketaanval in de plaats Nova Kachovka 52 Russen zijn gedood. Ook zouden er militaire voertuigen zijn vernietigd. De Oekraïners hebben de aanval uitgevoerd met een door Amerika geleverd mobiel raketsysteem van het type M142 Himars, meldt een pro-Russische functionaris. Dat systeem wordt uitgerust met raketten die een bereik hebben van maximaal zo'n 80 kilometer. De functionaris zegt in de Russische media dat burgers en civiele infrastructuur geraakt zijn. Volgens hem zijn er zeven doden gevallen en zo'n zestig gewonden. Ook zouden er nog mensen onder het puin liggen. Verder zouden pakhuizen waar salpeter lag opgeslagen zijn geraakt, met grote explosies tot gevolg. Op niet geverifieerde beelden is een grote vuurbal te zien die oplicht tegen de nachtelijke hemel: Het Oekraïense leger bereidt een grootschalig tegenoffensief in de door Rusland bezette zuidelijk regio voor. Vicepremier Veresjtsjoek riep vrouwen en kinderen vorige week op om de provincies Cherson en Zaporizja te ontvluchten. Ze zei op de nationale televisiezender dat burgers zo kunnen voorkomen dat ze "menselijke schilden" worden. Volgens defensiedeskundige Frans Osinga dient de aankondiging van een tegenoffensief meerdere doelen. "Allereerst om aan het volk te laten zien dat er licht aan het eind van de tunnel is, en dat de mobilisatie zijn vruchten afwerpt. Ook is het gericht aan Rusland, dat hierdoor mogelijk gedwongen wordt om eenheden vanuit de Donbas te verplaatsen naar het zuiden waardoor de opmars in de Donbas zal stokken." Verder bevat de Oekraïense strijdbaarheid wat Osinga betreft de boodschap aan het Westen om vooral door te gaan met het geven van militaire steun. "Die steun is hard nodig, want de factor tijd speelt een belangrijke rol in de strijd in Oekraïne." Hij denkt dat de Oost-Europese landen en de NAVO zeker bereid zijn om die steun te geven. "Want als de oorlog uitmondt in een soort frozen conflict, dan zou dit door Poetin gezien worden als een bewijs dat agressie loont en dat Rusland over een paar jaar alsnog kan proberen om Kiev te veroveren." Hoewel het met de steun van die landen voorlopig wel goed lijkt, denkt Osinga dat Oekraïens militair succes op een redelijk korte termijn van belang is om ook op de wapenzendingen te kunnen blijven rekenen. "Duitsland en Italië bijvoorbeeld zijn erg bezorgd over hun energieafhankelijkheid van Rusland en de grote economische gevolgen als Rusland besluit de gaskraan definitief geheel dicht te draaien." De Oekraïense minister van Defensie Reznikov zei zondag tegen de Britse krant The Times dat Oekraïne een troepenmacht van een miljoen mensen op de been kan brengen voor het offensief. Uitgerust met westerse zware wapens moeten de militairen het zuidelijke grondgebied heroveren. "We hebben ongeveer 700.000 militairen en als je de nationale garde, de politie en de grenswacht erbij optelt, zijn we met ongeveer een miljoen man", zei Reznikov tegen de krant. Oekraïne wil de bezette kustgebieden terugnemen die van vitaal belang zijn voor de economie van het land, zei Reznikov. "We weten dat de politiek het als zeer urgent ziet. De president heeft de hoogste militaire chef de opdracht gegeven om plannen op te stellen." Een van die plekken bij de Oekraïense kust is Cherson. "Door hevige weerstand te bieden in de Donbas heeft Oekraïne tijd gewonnen voor de strijd in Cherson, dat economisch gezien veel belangrijker is", zegt Osinga. "In die tijd zijn westerse leveranties van artillerie, munitie en Himars-systemen gearriveerd." Maar defensieminister Reznikov herhaalde andermaal dat er te weinig tempo in de de wapenleveranties uit het buitenland zit. "We hebben meer nodig, en ook snel, om de levens van onze soldaten te redden. Elke dag dat we moeten wachten op houwitsers, kunnen we honderd soldaten verliezen." "En met die wapens kan Oekraïne een vuist maken en Rusland ook op afstand gevoelige verliezen toebrengen", aldus Osinga. "Zeker als Oekraïne ook het luchtoverwicht daar kan bevechten, is er een mogelijkheid dat de Russen worden teruggedrongen." Volgens de defensiedeskundige is het duidelijk dat de Russen "echt last hebben van een slijtageslag. Er worden gevangenen met gevechtservaring vrijgelaten uit gevangenissen en ook aan de Fins-Russische grens gestationeerde troepen worden naar het front gestuurd. Verder wordt er verouderd materieel uit de Koude Oorlog ingezet."||https://nos.nl/artikel/2436378-oekraine-bestookt-russisch-wapendepot-cherson-offensief-ophanden
2022-07-12||'Raadsleden voelen zich gechanteerd door cvdk Flevoland over aanmeldcentrum'|| Gemeenteraadsleden van de gemeente Noordoostpolder voelen zich door commissaris van de koning Leen Verbeek gechanteerd over de komst van een aanmeldcentrum voor asielzoekers bij Bant. Dat melden meerdere bronnen aan Omroep Flevoland. Verbeek zou de raadsleden hebben voorgehouden dat de lobby voor de Lelylijn in gevaar komt als ze niet meewerken aan de plannen van het Centraal Orgaan opvang asielzoekers (COA). Dat zou zijn gebeurd op 25 april toen Verbeek de gemeenteraad en het college van burgemeester en wethouders in beslotenheid bijeen had geroepen voor een 'vertrouwelijk' gesprek. Het woord aanmeldcentrum zou toen nog niet zijn genoemd, maar het was duidelijk dat het om plannen ging om te hulp te schieten bij de situatie bij het aanmeldcentrum in Ter Apel. De burgemeester van de gemeente Noordoostpolder, Roger de Groot, zegt bij de regionale omroep signalen van chantage te ontwaren. Hij was vanwege corona niet bij de vergadering, maar 'hij kan zich de gevoelens van de raad wel voorstellen', aldus zijn woordvoerder. De bronnen die Omroep Flevoland sprak, hielden aan het gesprek met Verbeek een vreemd gevoel over. Vooral de koppeling met de Lelylijn is slecht gevallen. "Dit voelt helemaal niet goed", zegt een van hen. De spoorlijn die vanuit Noord-Nederland via Lelystad en de Noordoostpolder naar de Randstad moet gaan lopen, is een langgekoesterde wens van de gemeente. Deze twee zaken koppelen, kan volgens een ander niet. "Verbeek is de verantwoordelijkheid als commissaris van de koning volledig vergeten." De raadsleden wisten dat het om vertrouwelijke informatie ging, maar ze hadden toen nog niet door hoe concreet de plannen waren. "De commissaris wilde vertrouwelijk iets zeggen, iets in de week leggen. Ik heb geen seconde gedacht dat ik op m'n hoede moest zijn." Toen het COA vorige week met de plannen voor een aanmeldcentrum in Bant naar buiten kwam, was dat voor de raadsleden een complete verrassing. Ook de leden van Provinciale Staten willen van Verbeek weten welke rol hij heeft gespeeld in de onderhandelingen met het COA en de gemeente Noordoostpolder. Morgen staat een debat op het programma, maar Verbeek is daarbij afwezig omdat hij in het buitenland zit. Vorige week werd al duidelijk dat de gemeente weinig voor het aanmeldcentrum lijkt te voelen:||https://nos.nl/artikel/2436377-raadsleden-voelen-zich-gechanteerd-door-cvdk-flevoland-over-aanmeldcentrum
2022-07-12||Mensenhandel: 'Te veel slachtoffers blijven ongezien'|| Het verhaal van de Britse atleet Mo Farah laat zien hoe mensenhandel zich recht onder onze neus kan afspelen. Ook in Nederland lopen slachtoffers van mensenhandel rond, die vaak niet naar buiten durven te komen met hun verhaal. Het Coördinatiecentrum tegen Mensenhandel (CoMensha) hoopt dat Farah kan helpen het taboe te doorbreken. Woensdag verschijnt er een documentaire van de BBC over de jeugdjaren van Mo Farah: Directeur van CoMensha Ina Hut zegt dat veel slachtoffers zich, uit angst of uit schaamte, niet melden bij de politie of opsporingsdiensten. Maar het moet volgens haar ook beter gesignaleerd worden door mensen in de omgeving. "Te veel slachtoffers blijven ongezien", zegt Hut. Mensenhandel is het dwangmatig werven, vervoeren of huisvesten van mensen met als doel uitbuiting. Dit kan verschillende vormen hebben: mensen kunnen gedwongen worden tot seksuele handelingen of prostitutie, maar ook tot het verrichten van arbeid of tot criminele daden. Gedwongen orgaanverwijdering valt ook onder mensenhandel. Arbeidsuitbuiting gebeurt in onder meer de landbouw- en schoonmaakindustrie. Soms worden slachtoffers als een soort huisslaaf gedwongen tot huisarbeid. Dat is wat Mo Farah ook is overkomen. Per jaar zijn ongeveer vijfduizend mensen in Nederland slachtoffer van mensenhandel, volgens de meest recente schatting van het Wetenschappelijk Onderzoek- en Documentatiecentrum. Er zijn bijna net zoveel mannen als vrouwen slachtoffer. Veel van hen zijn migrant of minderjarig. Hoewel seksuele uitbuiting in de afgelopen jaren lijkt af te nemen, komt arbeidsuitbuiting juist steeds meer voor. Bij CoMensha, die de eerste opvang van slachtoffers coördineert, worden elk jaar zo'n duizend gevallen gemeld. De overige vierduizend slachtoffers kan dus geen hulpverlening worden geboden. Volgens CoMensha-directeur Hut moeten mensen zich bewuster worden van mogelijke mensenhandel om hen heen. "Het kan bij je in de buurt plaatsvinden, om de hoek, of bij de buren", zegt ze. Mensenhandel kan vaak beter gesignaleerd worden door mensen in de directe omgeving dan door overheidsorganisaties. Hut vertelt hoe je mogelijke slachtoffers kunt herkennen. "Je kan zien dat mensen geïsoleerd raken en amper naar buiten mogen. Bij seksuele uitbuiting merk je dat mensen schichtig kunnen worden of opeens dure horloges en merkkleding gaan dragen. Bij arbeidsuitbuiting moet je letten op zwaar werk dat zich in het geheim afspeelt." Vermoedens van mensenhandel kunnen altijd bij de politie worden gemeld.||https://nos.nl/artikel/2436370-mensenhandel-te-veel-slachtoffers-blijven-ongezien
2022-07-12||Brand Yosemite Park breidt zich uit, reuzensequoia's bedreigd|| De natuurbrand in het Yosemite Park in Californië grijpt verder om zich heen. Het gebied dat in brand staat is zeker twee keer zo groot als vorige week toen het vuur werd ontdekt. De brandweer zet alle middelen in om de historische reuzensequoia's te redden die vaak duizenden jaren oud zijn. Het getroffen gebied is zo'n 11 vierkante kilometer groot. De vlammenzee bevindt zich aan de rand van de Mariposa Grove, waar ruim 500 sequoia's staan. Tussen de bedreigde bomen staat de Grizzly Giant, een kolos van 64 meter hoog van zo'n 3000 jaar oud. Bosecoloog Garrett Dickman zegt tegen de LA Times dat er hard wordt gewerkt om de boom te redden. Met water wordt de gigant nat gehouden zodat hij niet in brand vliegt. "We willen niets aan het toeval overlaten, omdat dit zo'n iconische boom is", vervolgt Dickman.  De Brandweer houdt de bomen in Yosemite nat:  Klimaatverandering leidt in Californië steeds vaker tot natuurbranden waar ook sequoia's niet tegen bestand zijn. De bomen zijn ook kwetsbaarder omdat ze door de droogte minder water opnemen en vasthouden. Vorig jaar zijn ongeveer 3600 sequoiareuzen vernietigd door branden in Sequoia National Forest, Sequoia en in Kings Canyon National Parks. Naar schatting gaat het om 3 tot tot 5 procent van de sequoia-populatie. In het jaar daarvoor werden ook veel sequoia's door brand vernietigd. Een deel van de bomen is toen ingepakt in aluminiumfolie om ze te beschermen tegen de vlammen. Maar het aluminium omhulsel is maar korte tijd bestand tegen intense hitte.||https://nos.nl/artikel/2436363-brand-yosemite-park-breidt-zich-uit-reuzensequoia-s-bedreigd
2022-07-12||Staat op de vingers getikt in adoptiezaak Sri Lanka|| De Nederlandse staat en een adoptiebureau hadden beter moeten controleren op misstanden bij de adoptie van Dilani Butink uit Sri Lanka in 1992. Dat oordeelt het gerechtshof in Den Haag in het hoger beroep in de zaak. In 2020 werd de zaak niet inhoudelijk behandeld omdat hij was verjaard. Maar de staat wilde zich niet langer beroepen op deze verjaringstermijn, na een snoeihard rapport van de commissie-Joustra over ernstige misstanden bij adopties uit het buitenland. Daarom kon de zaak nu wel inhoudelijk worden behandeld. Ook oordeelde de rechter dat het niet aanvaardbaar is dat de bemiddelingsorganisatie zich nog wel beroept op verjaring. Butink sleepte als eerste geadopteerde de Nederlandse overheid voor de rechter, omdat ze vindt dat die meer had moeten doen om frauduleuze adopties te voorkomen. Volgens de vrouw zijn haar geboortepapieren in Sri Lanka vervalst, waardoor het voor haar onmogelijk is haar biologische ouders op te sporen. "Deze uitspraak betekent enorm veel voor me", zegt Butink in een eerste reactie tegen de NOS. "Dit is de erkenning waar ik op uit was." Ook voor andere geadopteerden uit Sri Lanka kan de uitspraak van belang zijn, legt de advocaat van Butink, Lisa-Marie Komp uit. "Ze zullen wel altijd zelf een zaak moeten aanspannen omdat individuele omstandigheden altijd van belang zijn, maar de argumenten van het hof waren breder. De staat had niet langer moeten vertrouwen op de controle door de Sri Lankaanse overheid." Bij de adoptie van Butink hadden de Staat en het adoptiebureau vanuit hun eigen rol en verantwoordelijkheid méér kunnen en moeten doen om onzekerheid over de afkomst en de omstandigheden rond de adoptie te voorkomen, oordeelde de rechter. Ze hebben te zeer vertrouwd op de controle door de Sri Lankaanse autoriteiten. Zeker omdat er destijds al signalen waren over structurele misstanden bij adoptie uit Sri Lanka. Butink werd geboren in Sri Lanka. Toen ze terugging naar haar geboorteland ontdekte ze dat het documentnummer op haar geboortepapieren toebehoort aan een ander kind. Ook zouden haar ouders eigenlijk een jongetje ophalen in Sri Lanka, maar dat kind bleek bij aankomst niet meer beschikbaar. Een tussenpersoon regelde daarop dat Butink geadopteerd kon worden. Het verhaal van Butink staat niet op zich. De Sri Lankaanse overheid erkende eerder tegenover televisieprogramma Zembla dat er in de jaren tachtig 'babyfarms' waren in Sri Lanka, waar vrouwen zwanger werden gemaakt om te kunnen voldoen aan de vraag naar adoptie. Ook werden bij adopties in het ziekenhuis nepmoeders ingezet die zogenaamd vrijwillig een kind afstonden, terwijl het niet hun eigen kind was. Met deze uitspraak kan Butink een nieuwe civiele procedure beginnen om haar schadeloos te stellen voor de kosten die ze heeft gemaakt in de zoektocht naar haar biologische ouders. Ook wil Butink graag dat er een dna-databank opricht wordt voor geadopteerden uit Sri Lanka. Begin vorig jaar, na het rapport van de commissie Joustra, zijn interlandelijke adopties stilgelegd. In de toekomst moeten adopties uit het buitenland weer mogelijk worden, maar niet meer via bemiddelingsbureaus. Wie een kind wil adopteren, kan dat alleen nog doen via een nieuw op te richten overheidsorganisatie.||https://nos.nl/artikel/2436357-staat-op-de-vingers-getikt-in-adoptiezaak-sri-lanka
2022-07-12||Grote belangstelling voor uitvaart Abe, Japan bewijst oud-premier laatste eer|| Japan heeft afscheid genomen van oud-premier Abe. Tienduizenden mensen stonden in Tokio langs de weg om naar de rouwstoet te kijken en Abe de laatste eer te bewijzen. De oud-premier is na een herdenkingsdienst in de Zojoji-tempel in het centrum van Tokio in besloten kring gecremeerd. Veel mensen kwamen Abe een laatste eer bewijzen: Abe werd afgelopen vrijdag tijdens een verkiezingstoespraak op straat in de stad Nara doodgeschoten. De verdachte, een 41-jarige oud-militair, schoot hem van achteren neer met een zelfgemaakt wapen. Hij had de aanslag maandenlang voorbereid en had meerdere keren een bijeenkomst van Abe bezocht. Het motief van de verdachte is nog niet helemaal duidelijk. Eerder zei de politie dat hij kwaad was op een religieuze groepering waar zijn moeder al haar geld aan had gedoneerd. De schutter dacht dat Abe met die groepering verbonden was. Volgens verschillende media raakte de familie bankroet door donaties aan de Japanse Verenigingskerk, maar die kerk zegt dat het nooit donaties van leden afdwingt. Internationaal is geschokt gereageerd op de dood van Abe. Veel leiders omschrijven Abe als een vriend en hij wordt geprezen om zijn bereidheid tot samenwerking. Premier Rutte noemde het een laffe aanslag en sprak van een zwarte dag voor de Japanse democratie. Koning Willem-Alexander en koningin Máxima zeiden met leedwezen het nieuws over Abes dood te hebben vernomen. "Wij herinneren ons met warmte de goede contacten met hem, zowel tijdens wederzijdse bezoeken als in VN-verband", aldus het koninklijk paar.||https://nos.nl/artikel/2436356-grote-belangstelling-voor-uitvaart-abe-japan-bewijst-oud-premier-laatste-eer
2022-07-12||Britse elite-eenheid doodde Afghaanse gevangenen en burgers, meldt BBC|| Britse SAS-commando's hebben in Afghanistan herhaaldelijk gedetineerden en ongewapende mannen gedood onder verdachte omstandigheden. Uit interne militaire rapporten blijkt dat een eenheid mogelijk 54 mensen onrechtmatig heeft gedood in een periode van zes maanden. Dat meldt de BBC na eigen onderzoek. Voor het onderzoek werd gebruikgemaakt van honderden pagina's aan operationele verslagen. Ook sprak de BBC met betrokkenen en beschikte de omroep over interne mailwisselingen binnen de legertop over de voorvallen. De elite-eenheid SAS voerde in 2010 en 2011 invallen uit in de Afghaanse provincie Helmand. Volgens de Britse publieke omroep wisten hoge Britse militairen dat burgers onder verdachte omstandigheden waren gedood bij operaties van de eenheid, maar werd er niet ingegrepen. Mensen die bij de SAS-eenheid dienden vertelden de BBC dat ongewapende burgers werden gedood bij nachtelijke invallen. Ook zouden er wapens bij slachtoffers zijn gelegd om het dodelijke geweld te rechtvaardigen. Er zou bovendien een strijd gaande zijn geweest tussen leden van de eenheid over wie een hoger aantal doden kon behalen. Het onderzoek van de BBC richtte zich op een specifiek SAS-eenheid die in Helmand jacht maakte op mensen die mogelijk werkten voor de Taliban. Het belangrijkste doel van het squadron was het uitvoeren van zogeheten detentieoperaties waarbij verdachten moesten worden opgespoord en opgepakt. Bij de invallen gingen de SAS-militairen zó te werk: iedereen die binnen was, werd naar buiten geroepen. Daar werden mensen gefouilleerd en geboeid. Een man moest vervolgens weer mee naar binnen om militairen te helpen bij de huiszoeking. In verslagen en interne mails staat dat hoge officieren zich zorgen maakten over het aantal mannen dat, eenmaal weer binnen, naar een wapen of handgranaat greep. Of dit echt is gebeurd, staat niet vast. Bij een aanzienlijk aantal invallen werden bovendien meer mensen gedood dan er wapens gevonden werden. Dat lijkt erop te wijzen dat er ongewapende mensen gedood zijn. Een van de hoogste officieren van de speciale strijdkrachten schreef in een geheim memo dat er mogelijk sprake was van een "opzettelijk beleid" om mensen in strijd met het recht te doden. Een officier werd naar Afghanistan gestuurd om de zaak te onderzoeken, maar hij staakte zijn onderzoek nadat hij betrokken militairen had ondervraagd. De officier deed geen verder onderzoek ter plaatse en hoorde ook geen getuigen buiten het leger om. Uit documenten in handen van de BBC blijkt dat het eindrapport is ondertekend door de commandant van de SAS-eenheid onder wiens verantwoordelijkheid de gemelde incidenten plaatsvonden. In een periode van zes maanden doodde de SAS-eenheid tientallen mensen. Bij de door de BBC onderzochte invallen liepen de leden van de SAS-eenheid geen verwondingen op. Het Britse ministerie van Defensie wil niet ingaan op specifieke beschuldigingen. Een woordvoerder zegt dat de Britse troepen "met moed en professionaliteit hebben gediend" in Afghanistan en dat ze zich hielden aan de "hoogste normen".||https://nos.nl/artikel/2436355-britse-elite-eenheid-doodde-afghaanse-gevangenen-en-burgers-meldt-bbc
2022-07-12||Gestolen 'Bloed van Jezus' afgeleverd bij kunstdetective Arthur Brand|| "Dit overstijgt het kunstzinnige, het is specialer dan elke andere vondst." Kunstdetective Arthur Brand is nog steeds onder de indruk van wat er voor zijn voordeur is gezet: een reliekschrijn met daarin twee buisjes waarin bloed van Jezus Christus zou zitten. De Telegraaf berichtte er vandaag als eerste over. Brand is wel wat gewend. Zo haalde hij onder meer de Hitler-paarden boven water, een ring van Oscar Wilde en een schilderij van Picasso. Maar al die vondsten hadden niet zo'n emotionele waarde voor hem als het Bloed van Jezus, zei Brand in het NOS Radio 1 Journaal. "De materiële waarde is niet zo groot, maar dit is het heiligste van het heiligste", stelt de kunstdetective. Het bloed werd volgens de mythe na de kruisiging opgevangen door Jozef van Arimathea, toen Jezus' zijde werd doorstoken met een lans. De reliekschrijn, een goudkleurig mini-kerkje versierd met blauwe stenen, werd begin vorige maand gestolen uit de kathedraal van Fécamp in Frankrijk. In meer kerken in Europa zou bloed van Jezus worden bewaard, zoals in de Heilig Bloedbasiliek in Brugge. In de Sainte-Chapelle in Parijs wordt niet alleen 'Heilig Bloed' bewaard, maar ook andere relikwieën van Christus, zoals de doornenkroon die Jezus droeg toen hij werd gekruisigd. Vloek in huis "Ik wist dat de reliekschrijn gestolen was, maar er werd niet veel ruchtbaarheid aan gegeven om te voorkomen dat de dief in paniek zou raken en 'm weg zou gooien", zegt Brand. De dief heeft de reliekschrijn volgens de kunstdetective aan een vriend gegeven en toen die erachter kwam wat het was, heeft hij hem weer aan een vriend van hem gegeven. "En toen ook die wist wat hij in huis had, is via een beveiligd mailadres contact met mij gezocht. Want of je nou gelovig bent of niet, het is toch een soort vloek om dit in huis te hebben." De reliekschrijn met het bloed werd bij Brand voor de voordeur gezet. Hij heeft 'm nu veilig opgeborgen en een speciaal team van de politie komt de reliekschrijn ophalen. "En daarna worden een paar Fransen heel blij gemaakt", zegt Arthur Brand. Totdat de politie het gestolen kunstvoorwerp bij hem ophaalt, geniet Brand zelf nog van het werk: ||https://nos.nl/artikel/2436351-gestolen-bloed-van-jezus-afgeleverd-bij-kunstdetective-arthur-brand
2022-07-12||Waarde euro daalt, voor het eerst in 20 jaar is 1 euro 1 dollar waard|| De waarde van de euro is de laatste weken ten opzichte van de dollar zo hard gedaald dat beide munten momenteel ongeveer evenveel waard zijn. Dat is voor het eerst sinds 2002. De daling betekent dat Amerikaanse toeristen in Europa aanzienlijk meer voor hun dollars kunnen kopen dan een jaar geleden, zo'n 15 procent meer. Omgekeerd zijn Europeanen in de Verenigde Staten een stuk duurder uit. Ook voor bedrijven die handelen met de andere kant van de Atlantische Oceaan heeft het ingrijpende gevolgen. De afgelopen twee decennia was een euro meer waard dan een dollar, met het hoogtepunt in 2008. Toen had 1 euro een waarde van 1,60 dollar. In 2014 liep de waarde van de euro al fors terug en sinds vorig jaar zomer is er een nieuwe daling ingezet. Belangrijke reden voor die daling is het beleid van het Amerikaanse stelstel van centrale banken. Dat heeft eerder dan de Europese Centrale Bank stappen gezet om de rente te verhogen. Daardoor is het voor investeerders aantrekkelijk om in de Verenigde Staten geld te parkeren en stijgt dus de vraag naar dollars. Ook zorgen om de groei van de economie van de eurozone leiden tot minder vertrouwen in de euro. De oorlog in Oekraïne draagt bij aan een hogere inflatie en de kans is groot dat daardoor de groei afremt. Steeds meer economen houden op korte termijn rekening met een krimp van de Europese economie. Daarnaast zijn er zorgen of eurolanden op termijn nog wel aan voldoende gas kunnen komen nu Rusland de gaskraan steeds verder dichtdraait. Ook in de VS spelen zorgen over de groei van de economie, maar in mindere mate dan in Europa. Ten opzichte van de Zwitserse frank is de waarde van de euro ook gedaald. Vorig jaar was een euro nog 1,09 Zwitserse frank waard, nu is die waarde nog zo'n 0,99 frank. Maar het is vooral de dollar die sterker wordt, zegt Teeuwe Mevissen, senior macrostrateeg bij de Rabobank. "Met name valuta van opkomende markten worden de laatste tijd nog verder afgestraft." De dalende waarde van de euro leidt ertoe dat grondstoffen zoals olie voor bedrijven in de eurozone nog duurder worden. Olie wordt doorgaans in dollars afgerekend. "De lagere eurokoers leidt ertoe dat de toch al hoge inflatie nog een extra opwaartse druk krijgt", zegt Mevissen van de Rabobank. "Buiten de oorzaken van inflatie die we nu zien, komt daar nog een factor bij. Je zou dat effect het importeren van inflatie kunnen noemen." Ook producten die uit de Verenigde Staten worden geïmporteerd worden duurder. Daar staat tegenover dat het voor Nederlandse bedrijven die producten exporteren naar de Verenigde Staten makkelijker wordt om de concurrentie aan te gaan. Mevissen gaat ervan uit dat de euro binnenkort weer iets in waarde stijgt, omdat de Europese Centrale Bank de rente gaat verhogen. "Ook binnen de centrale bank zal langzaam maar zeker argwanend naar de eurokoers worden gekeken."||https://nos.nl/artikel/2436350-waarde-euro-daalt-voor-het-eerst-in-20-jaar-is-1-euro-1-dollar-waard
2022-07-12||Chroom-6 gevonden in grondwater bij Tata Steel|| In het grondwater bij Tata Steel is een te grote hoeveelheid van de kankerverwekkende stof chroom-6 gevonden. Dat meldt toezichthouder Omgevingsdienst Noordzeekanaalgebied. Volgens de GGD Kennemerland is er op basis van deze vondst geen risico voor de gezondheid. De stof is gevonden op vijf meter diepte. Op het terrein van Tata Steel wordt geen drinkwater gewonnen. Hoewel er volgens de GGD geen gezondheidsrisico is, moet Tata Steel wel nader onderzoek doen. De omgevingsdienst gaat toezicht houden op dat onderzoek. Vanwege de gevolgen voor gezondheid en milieu ligt Tata al jaren onder een vergrootglas. Het RIVM ziet in de omgeving van Tata Steel ook veel hogere concentraties metalen en kankerverwekkende stoffen dan wat het verwachtte op basis van uitstootcijfers van het bedrijf zelf. Een verklaring daarvoor is nog niet gegeven.||https://nos.nl/artikel/2436345-chroom-6-gevonden-in-grondwater-bij-tata-steel
2022-07-12||Israëliërs mogen van rechter online trouwen om rabbijn te omzeilen|| Israëlische stellen die niet voor de rabbijn, de imam of een priester willen trouwen, hebben deze week een overwinning geboekt bij de rechter. Die oordeelde dat ook online huwelijken in het buitenland geldig zijn voor de Israëlische wet. Het is een sluiproute voor de vele Israëliërs die geen religieus huwelijk kunnen of willen sluiten. In Israël hebben de religieuze autoriteiten sinds jaar en dag het monopolie op trouwerijen: een burgerlijk huwelijk bestaat niet. Het betekent dat lhbti'ers, stellen met verschillende religies of mensen die niets met het orthodoxe geloof hebben, moeten uitwijken naar het buitenland om elkaar het jawoord te geven. Ieder jaar vliegen vele duizenden Israëliërs naar Cyprus of andere landen om zich in de echt te laten verbinden. Vervolgens worden deze huwelijken in Israël erkend. In de eerste coronagolf van 2020 kwam daar een snellere en goedkopere optie bij: lokale autoriteiten in de Amerikaanse staat Utah voerden een huwelijksceremonie in op afstand via een videoverbinding. Het was oorspronkelijk bedoeld voor inwoners van de staat zelf, maar ook honderden Israëliërs wisten dit 'online geitenpaadje' te vinden. Een van hen was de plaatsvervangend minister van Buitenlandse Zaken, die op deze manier trouwde met een bekende Israëlische zanger. Het online huwelijk is zo gepiept, zegt advocaat Vlad Finkelshtein, die honderden Israëlische stellen bijstond: "De ceremonie duurt 10 tot 15 minuten en je doet het vanachter je computer. Ook de getuigen zijn via een videoverbinding aanwezig. Je spreekt het jawoord uit en niet veel later krijg je de huwelijkspapieren binnen en is alles rond." Maar de toenmalig minister van Binnenlandse Zaken, de ultra-orthodoxe partijleider Aryeh Deri, stak een stokje voor deze gang van zaken en weigerde de online huwelijken te accepteren. Advocaat Finkelshtein spande een zaak aan en kreeg deze week gelijk van de rechter: de Israëlische autoriteiten moeten de online voltrokken huwelijken erkennen. Volgens de rechter zijn de stellen getrouwd in een ceremonie die door de staat Utah is erkend en voldoet de trouwakte aan alle wettelijke eisen. Of de ceremonie online was of niet, is volgens de rechter niet relevant. Seculiere organisaties vieren de beslissing van de rechter als een grote overwinning. Maar orthodoxe politici schreeuwen moord en brand. "Dit knaagt aan het Joodse en democratische karakter van Israël", zei de conservatieve Likud-parlementariër Shlomo Karhi volgens nieuwssite Times of Israel. Orthodox-joodse parlementariërs hebben aangekondigd wetgeving te willen invoeren om de online huwelijken onmogelijk te maken. Ze stellen dat de Utah-route het voor Israëliërs wel heel makkelijk maakt om de rabbinale autoriteiten te omzeilen. De strijd past binnen een gevecht dat in Israël al jaren speelt tussen seculiere en liberale Israëliërs enerzijds en orthodox-joodse burgers anderzijds. Van oudsher heeft het orthodoxe rabbinaat een grote invloed op het openbare leven in Israël, waardoor er bijvoorbeeld op de joodse rustdag niet of nauwelijks openbaar vervoer rijdt. Ook binnen de recent gevallen regering leidden religieuze spanningen tot conflicten. Zo raakte de coalitie haar meerderheid kwijt door een kabinetscrisis over gerezen brood rond de feestdag Pesach. Een ander geschilpunt is de ruimte voor niet-orthodoxe joodse gelovigen om te bidden bij de Klaagmuur. Ook deze strijd om het burgerlijk huwelijk is dus nog niet gestreden. Maar voorlopig verwacht advocaat Finkelshtein nog veel verliefde stellen bij te staan die online in Utah willen trouwen. "Onze telefoons rinkelen de hele dag door. Het is voor veel mensen een uitweg." Om zoveel mogelijk mensen te kunnen helpen, heeft hij zichzelf ook laten beëdigen als trouwambtenaar in de Amerikaanse staat. Of de rechtszaak over de geldigheid van de huwelijken nog een juridisch vervolg krijgt, is niet duidelijk. De Israëlische staat kan bij het Hooggerechtshof in beroep gaan tegen de uitspraak, maar heeft daarover nog geen beslissing genomen.||https://nos.nl/artikel/2436343-israeliers-mogen-van-rechter-online-trouwen-om-rabbijn-te-omzeilen
2022-07-12||Groep Indiase boeren licht Russische gokkers op met nep-crickettoernooi|| Dat cricket voor veel mensen een volstrekt onbegrijpelijke sport is, kan ook lucratief zijn. Dat dachten enkele boeren in India die een een nep-crickettoernooi organiseerden om geld af te troggelen van Russische gokkers. Met (kortstondig) succes. Het neptoernooi in India was opgezet door een man genaamd Shoeb Davda, die acht maanden in een kroeg in Rusland had gewerkt waar veel op sportwedstrijden wordt gewed. Een man met wie hij samenwerkte, zorgde ervoor dat de Russen een spoedcursus cricket kregen om te begrijpen waarop kan worden gewed. Eenmaal terug in India huurde Davda een boerderij in een dorp in de deelstaat Gujarat. Een veld werd goed verlicht en plaatselijke boeren werden gerekruteerd om zich voor te doen als professionele cricketspelers, gekleed in de officiële clubkleuren van bekende teams uit de hoogste cricketcompetitie in India. Via een livestream werden de wedstrijden uitgezonden. Daarnaast was er live-commentaar, ingesproken door een man die een goede imitatie in huis had van een in India bekende cricketcommentator. Ook was er een geluidsband met uitzinnig publiek. Alles werd vastgelegd door vijf HD-camera's. Op een Telegramkanaal werd aandacht besteed aan de wedstrijden en kon geld worden ingezet. Davda instrueerde vervolgens de scheidsrechter op het veld over de live-weddenschappen uit Rusland. Hierop kregen de cricketspelers instructies om zó te spelen dat de Russische gokkers niks verdienden en hun geld kwijtraakten. De spelers die in het complot zaten kregen ongeveer vijf euro per wedstrijd. Dat ging goed tot de 'kwartfinales' van het toernooi. Toen kreeg de politie in India er lucht van en werden vier van de oplichters opgepakt. Inmiddels was er al een kleine 4000 euro uit Rusland geïncasseerd, meldt de The Times of India. Het is niet bekend wat voor straffen de oplichters kunnen krijgen of wat er met het ingelegde geld is gebeurd. De Russische gokkers zijn in ieder geval gewaarschuwd. Zo kunnen ze een volgende keer beter eerst kijken tot wanneer de cricketcompetitie loopt. Het seizoen was namelijk al drie weken voor het neptoernooi begon afgelopen.||https://nos.nl/artikel/2436335-groep-indiase-boeren-licht-russische-gokkers-op-met-nep-crickettoernooi
2022-07-12||Bouw flexhuizen schiet niet op, zegt Planbureau voor de Leefomgeving|| Het plan om versneld tijdelijke woningen neer te zetten om het woningtekort terug te dringen, komt nog niet echt van de grond. Volgens het Planbureau voor de Leefomgeving (PBL) is het moeilijk om voldoende investeerders voor de flexwoningen te vinden en is ook de zoektocht naar goede bouwlocaties lastig. Flexwoningen zijn woningen die tijdelijk bestaan, of vaste woningen die verhuurd worden onder een tijdelijk contract. Het idee is dat er zo sneller woonplekken worden gerealiseerd dan door het bijbouwen van gewone woningen. Het kabinet wil dat er jaarlijks 15.000 flexhuizen bij komen voor urgent woningzoekenden. Omdat vaak onduidelijk is hoelang flexwoningen ergens mogen blijven staan en of ze uiteindelijk mogen worden verplaatst, is het een onzekere investering. Daarnaast moeten nieuwbouwprojecten soms lang wachten op water- en elektra-aansluitingen. Ook hebben gemeenten en woningcorporaties niet genoeg medewerkers om projecten te begeleiden. Niet altijd goede oplossingen Bovendien wordt het werk dat gepaard gaat met de verhuur en het beheer van flexwoningen vaak onderschat, zegt het Planbureau voor de Leefomgeving. Vooral bij huisvesting van kwetsbare groepen is dat het geval. Gemeenten en verhuurders zoeken oplossingen om toch sneller flexwoningen te kunnen bouwen. Zo wordt soms ingezet op specifieke doelgroepen, zoals statushouders en mensen die opvang nodig hebben vanuit de geestelijke gezondheidszorg. Voor die groepen zijn budgetten beschikbaar. "Deze kortetermijnoplossingen kunnen ervoor zorgen dat een project van de grond komt. Maar het is belangrijk om te beseffen dat deze bewoners ook na de bouw structurele aandacht nodig hebben", zegt Jolien Groot van het Planbureau voor de Leefomgeving. "Als een project onzorgvuldig wordt opgezet, dan kan dat leiden tot onprettige woonsituaties en stigmatisering van het flexwonen. Dat is jammer, want er zijn op dit moment veel mensen gebaat bij een snel beschikbare woning." Minister De Jonge van Volkshuisvesting zei eerder al dat hij gemeenten eventueel wil dwingen om met geschikte locaties te komen.||https://nos.nl/artikel/2436332-bouw-flexhuizen-schiet-niet-op-zegt-planbureau-voor-de-leefomgeving
2022-07-12||Mo Farah heet geen Mo Farah: atletieklegende onthult waarheid over jeugdjaren || "De waarheid is dat ik niet ben wie je denkt. En nu, welke gevolgen het ook heeft, wil ik het ware verhaal vertellen." Met die woorden begint een woensdag te verschijnen documentaire van de BBC over atletieklegende Sir Mo Farah, die onthult dat hij geboren werd als Hussein Abdi Kahin. Farah, olympisch kampioen op de 5.000 en 10.000 meter in 2012 en 2016 en een absoluut sporticoon in Engeland, vertelt lang te hebben geworsteld met het feit dat zijn vroege levensjaren anders zijn verlopen dan hij eerder kon of wilde vertellen. De 39-jarige langeafstandloper vierde zijn successen onder de naam Mo Farah, een naam die hij kreeg van degenen die hem op negenjarige leeftijd van Djibouti (een land in Oost-Afrika) naar Engeland smokkelden. "Vanuit Djibouti werd ik naar het Verenigd Koninkrijk overgevlogen, samen met een vrouw die ik nog nooit had gezien" vertelt hij in de documentaire, die The Real Mo Farah heet. "Ze zeiden me dat ik daar bij familie zou gaan wonen. Die vrouw had ook valse reisdocumenten bij zich, waarop de naam Mohamed Farah stond. Dat was de naam van een ander kind." Zie hier een stukje van de documentaire die woensdag uitkomt: Eerder vertelde Farah dat hij samen met zijn ouders uit Somalië was gevlucht, maar in de documentaire blijkt dat zijn vader Abdi al jaren voor zijn vlucht omkwam door een verdwaalde kogel in de Somalische burgeroorlog. Zijn moeder en broertjes bleven bovendien achter, terwijl Farah alleen naar Djibouti werd gestuurd. De vrouw die hem naar Engeland smokkelde, maakte hem wijs dat hij bij familieleden zou gaan wonen, maar dat gebeurde niet. In werkelijkheid bleef hij onder barre omstandigheden bij haar wonen. De jonge Farah werd gedwongen huishoudelijk werk te verrichten en voor de andere kinderen in het huis te zorgen. Pas op zijn twaalfde mocht hij naar school. Via zijn gymleraar, die hij in vertrouwen over zijn ware identiteit vertelde, wist Farah het gezin te ontsnappen. Hij kwam na ingrijpen van sociale diensten terecht bij een andere Somalische familie, die stukken beter voor hem zorgde. In 2000 verkreeg Farah onder zijn valse naam de Britse nationaliteit. Dat zijn naam en vluchtverhaal niet klopten, kan technisch gezien betekenen dat de staat hem nu zijn paspoort afneemt. Toch lijkt dat volgens een expert in de BBC-documentaire geen realistisch scenario, omdat de feiten al jaren bekend zijn bij de sociale diensten. Farah vertelt dat hij zijn verhaal wil doen om bewustzijn over mensensmokkel en slavernij te vergroten. "Ik had geen idee hoeveel mensen er in eenzelfde situatie zitten als ik. Wat mij heeft gered, is simpelweg dat ik hard kon rennen."||https://nos.nl/artikel/2436331-mo-farah-heet-geen-mo-farah-atletieklegende-onthult-waarheid-over-jeugdjaren
2022-07-12||Toekomst van megadatacenters: kans op maximaal twee in Groningen|| Als er nog techreuzen interesse hebben in het bouwen van een hyperscale-datacenter in Nederland, zal zo'n center waarschijnlijk in het noorden van Groningen komen te staan. De provincie zegt tegen de NOS hiervoor open te staan. Uit een rondgang onder de twaalf provincies blijkt verder dat er nog eens ten minste zeventien plannen zijn voor nieuwe datacenters of uitbreidingen van bestaande, van uiteenlopende grootte. Het gaat om projecten in Noord-Holland en Groningen. Nog niet alles is definitief. Er kunnen nog plannen voor kleinere datacenters bestaan waar een gemeente en niet een provincie voor verantwoordelijk is. De blokkendozen vol hypermoderne computers zijn de laatste maanden het middelpunt van discussie geworden, ingegeven door Zeewolde. Daar wilde het moederbedrijf van Facebook, Meta, een datacenter bouwen op een stuk grond van zo'n 245 voetbalvelden. Het project - en daarmee megadatacenters in algemeen - kwam onder vuur te liggen vanwege de omvang en de stroom die het vraagt. Bijna twee weken geleden zag het bedrijf, na grote politieke en maatschappelijke druk, definitief van het plan af. Onlangs besloot minister De Jonge twee gemeenten aan te wijzen waar nog hyperscale-datacenters mogen komen. Een daarvan, Hollands Kroon (Noord-Holland), wil een "pas op de plaats maken" en dus geen nieuwe megadatacenters boven op de plannen die er nu al liggen. De andere gemeente is Het Hogeland (Groningen). De gedeputeerde voor Ruimtelijke Ordening daar, Mirjam Wulfse, laat aan de NOS weten dat haar provincie nog wel openstaat voor dergelijke grote datacenters. De verantwoordelijk wethouder in Het Hogeland wil nog niet reageren en eerst afstemming in het college afwachten. "Wij werden benaderd door grote ruimtevragers die zich rond de Eemshaven willen vestigen", zegt Wulfse. De provincie en de gemeente zijn toen gaan kijken waar er ruimte was. "We zijn uitgekomen op de Oostpolder, die naast de Eemshaven ligt. Dat is een terrein van 600 hectare, waar grote ruimtevragers terechtkunnen." Dat gebied is nu nog landbouwgrond. Wat Wulfse betreft, is er ruimte voor één of maximaal twee megadatacenters, maar wel alleen als dit past in de mix van bedrijven in het gebied. Uiteindelijk hoopt ze op drie tot vijf partijen; ook bedrijven uit de hightech-industrie, auto- en batterijbedrijven en uit de energiesector zijn welkom. Ook wil ze er windmolens plaatsen. Er heeft zich nog geen partij gemeld die een megadatacenter in het gebied wil bouwen. Bekijk hier een overzicht van de plannen in Noord-Holland en Groningen: De NOS sprak daarnaast drie datacenterspelers, om te horen hoe zij het debat ervaren. Zo benadrukt Microsoft, eigenaar van een hyperscale-datacenter in Hollands Kroon (en bezig met uitbreiden), dat "half Nederland" bij hen draait. Het gaat om 350.000 bedrijven die gebruikmaken van de online diensten van de softwaregigant. "Gebruiken we dit datacenter 100 procent voor Nederland? Nee", zegt Rob Elsinga, bij Microsoft Nederland verantwoordelijk voor technologie. "Maar dat geldt ook niet voor Schiphol of de Rotterdamse haven." Elsinga zegt er moeite mee te hebben als mensen alleen uitgaan van wat Nederland nodig heeft. Alex Bik, technisch directeur van BIT datacenters, vindt dat de hyperscalers de hele sector in een slecht daglicht plaatst. "Het is eigenlijk een heel andere tak van sport. In allerlei opzichten. Wij leveren diensten aan bijna uitsluitend Nederlandse bedrijven." Zijn bedrijf bedient klanten vanaf een doorsnee industrieterrein in Ede; niet te vergelijken met de omvang van de datacenters van de techreuzen. Ten slotte de Nederlandse directeur van de wereldwijde datacenterspeler Equinix. Ze hebben zogeheten co-locaties; datacenters waar je als bedrijf je eigen computers kunt aansluiten. "Ik snap het onderbuikgevoel 'het is klaar'. Dat je je afvraagt of de sector wel zo hard moet groeien", zegt Michiel Eielts, tevens voorzitter van de Nederlandse brancheorganisatie voor de sector. Hij benadrukt dat de groei nog wel even doorgaat. De vraag is er gewoon. "Iedereen wil een smartphone, maar niemand begrijpt dat je daarvoor een server nodig hebt in een datacenter."||https://nos.nl/artikel/2436328-toekomst-van-megadatacenters-kans-op-maximaal-twee-in-groningen
2022-07-12||Moord op Abe maakt einde aan relaxte omgang tussen Japanse politici en kiezer|| De schutter kon tot enkele meters afstand komen, en had na zijn eerste gemiste schot ruim de tijd om nog een paar stappen naar voren te zetten en met zijn volgende schot wel doel te treffen. "Het valt niet te ontkennen dat er problemen waren met de beveiliging," zegt Tomoaki Onizuka onthutst. Hij is het hoofd van de politie in Nara, de stad waar vrijdag de Japanse oud-premier Shinzo Abe werd vermoord. Die onthutsing is in Japan breed voelbaar. De campagne werd een dag later alweer hervat, maar wat er in de media te zien was van de campagnetoespraken toonde meteen het grote verschil tussen het Japan van voor en na de aanslag. Met hekken en politieagenten werden toeschouwers op meters afstand gehouden. Een ongewoon beeld dat de fysieke afstand tussen politicus en publiek direct voelbaar maakte. "Het was altijd veilig tijdens dit soort toespraken, er was simpelweg geen gevoel van gevaar," zegt Paul Nadeau, universitair docent aan Temple Universiteit in Tokio. "Het is in Japan normaal dat een politicus open en toegankelijk is." Deze vorm van politiek is gebaseerd op een breed gedragen gevoel van openbare veiligheid, dat door de aanslag op oud-premier Abe is verbrijzeld. Terwijl in Nederland verkiezingscampagnes op televisie en op de radio worden gevoerd, is dit in Japan vrijwel verboden. Ook internetcampagnes mogen maar beperkt. Daarom gaan politieke kandidaten naar steden en dorpen om stemmers te winnen. In de campagne lopen ze over straat, schudden handen en maken praatje. Of ze staan voor een druk station op een krukje met een microfoon in de hand en houden een toespraak, zoals Abe vlak voor de moord. "Toen ik nog als secretaris voor de Liberaal Democratische Partij (LDP) werkte, was het normaal om kabinetsministers op een straathoek te zien staan met een menigte," zegt Nadeau. Hij heeft jarenlang meegeholpen bij het organiseren van campagne-evenementen, ook voor Abe in 2017. "Toen hij bij ons een toespraak hield was hij nog premier, maar ik had nou niet het gevoel dat de beveiliging zoveel beter was. Misschien een paar extra agenten, maar dat was het." Zo anders was dat na de moord. Bij een toespraak van de zittende premier Fumio Kishida stonden tientallen politieagenten paraat, en stond er een metaaldetector voor mensen die dichterbij wilden komen. Zomaar handen schudden ging niet meer. Het is niet dat Japan helemaal geen politiek geweld kende. In 1960 werd Inejiro Asanuma, leider van de Socialistische Partij, doodgestoken toen hij een toespraak hield. De dader kon rustig het podium opklimmen, waarop hij een zwaard trok en naar Asanuma sprintte. En in 2007 werd Itcho Itoh, de burgemeester van de stad Nagasaki, doodgeschoten door iemand uit de onderwereld. Maar deze aanslagen werden gezien als 'incidenten'. Politici bleven daarom benaderbaar en de beveiliging werd niet structureel aangescherpt. Daarbij is het grootste deel van het vuurwapengeweld in Japan bende-gerelateerd. Volgens de Nationale Politie waren er vorig jaar in Japan in totaal tien schietincidenten. Acht daarvan konden gelinkt worden aan de Japanse maffia. En maar één daarvan had een dodelijke afloop. Dat nu juist oud-premier Abe wordt getroffen door dit soort geweld - gepleegd door een gewone burger - maakt het des te schokkender voor het Japanse publiek. De moordaanslag op Abe was een 'ondenkbaar scenario'. Nu het toch gebeurd is, staan Japanse politici voor de vraag hoe ze toch dicht bij hun kiezers kunnen komen, ondanks de aangescherpte beveiliging die de afstand vergroot. En via de media campagnevoeren is nog steeds niet toegestaan. "Het is in Japan normaal dat je als politicus je boodschap direct aan je stemmers overbrengt," zegt Naudeau. Nu is dat gevoel van veiligheid, dat de grondslag vormt van de Japanse democratie, in gevaar. Die manier van campagnevoeren zal veranderen, zegt hij ook. "Maar dat is nou zo jammer. De LDP roept nu al dat Japan veiliger moet worden, maar ze moeten laten zien dat ze iets aan de situatie kunnen doen."||https://nos.nl/artikel/2436327-moord-op-abe-maakt-einde-aan-relaxte-omgang-tussen-japanse-politici-en-kiezer
2022-07-12||Wekdienst 12/7: Eerste Kamer stemt over CETA • Uitvaart neergeschoten Abe|| Goedemorgen! De Eerste Kamer stemt over handelsverdrag CETA tussen de EU en Canada, en in Japan vindt in besloten kring de uitvaart plaats van oud-premier Shinzo Abe. Eerst het weer: de zon schijnt en er zijn wolkensluiers. Het wordt 25 tot 31 graden bij een zwakke tot matige zuidwestenwind. De komende dag blijft het rustig weer. Wel wordt het minder warm. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Ruimtevaartorganisatie NASA heeft een eerste kleurenafbeelding getoond die de nieuwe James Webb-ruimtetelescoop van de kosmos maakte. Het gaat om het "diepste" kijkje in het universum ooit. Ruimtevaartorganisaties NASA (VS), ESA (Europa) en CSA (Canada) publiceren morgen meer afbeeldingen. Het beeld toont een deel van de ruimte, nog dichter bij het ontstaan van het universum en de randen van de kosmos dan ooit is waargenomen. Niet eerder keek de mensheid zo diep het universum in. Te zien zijn extreem ver verwijderde sterrenstelsels, die zich op 4,6 miljard lichtjaar van de aarde bevinden. Het sterrenstelselcluster op de plaat, SMACS 0723, is op de lang belichte opname gedetailleerd in beeld gebracht. Bij het jaarlijkse San Fermín-festival in Spanje trekken de stierenrennen weer duizenden bezoekers. Duizenden mensen, vooral mannen, renden de afgelopen dagen door de smalle straten van de Noord-Spaanse stad Pamplona, op de voet gevolgd door zes stieren. De traditionele race duurt zo'n 3 minuten en eindigt steevast in de arena, waar de stieren door professionele stierenvechters worden omgebracht. Tot en met donderdag wordt er nog iedere dag gerend. Gevaarlijk zijn de stierenrennen ook: twee Spanjaarden en een Amerikaan zijn gisteren gespietst, drie anderen liepen lichte verwondingen op. Niemand is in levensgevaar. "Het was één groot gekkenhuis", zegt één van die bezoekers. "Er waren mensen aan het rennen, en toen bleef iedereen vallen en moest ik over iedereen heen springen. Maar ik ben een zeer atletische man, dus ik ben er ongedeerd uitgekomen." Fijne dag! ||https://nos.nl/artikel/2436326-wekdienst-12-7-eerste-kamer-stemt-over-ceta-uitvaart-neergeschoten-abe
2022-07-12||'Vaak psychische of emotionele klachten door pestgedrag'|| Bijna 240.000 Nederlanders boven de 15 werden vorig jaar gepest en meer dan de helft van de slachtoffers zegt daar emotionele of psychische problemen aan overgehouden te hebben. Dat komt naar voren in een enquête van het CBS en het ministerie van Justitie en Veiligheid. Het grootste deel van de slachtoffers met emotionele klachten (57 procent) zegt minder vertrouwen in mensen te hebben als gevolg van het pestgedrag. Een kleiner deel (39 procent) zegt zich minder veilig te voelen of te hebben gevoeld na het pesten. Andere klachten zijn depressieve klachten, slaapproblemen of angstaanvallen. Bijna een kwart van alle 15-plussers, 3,5 miljoen mensen, gaf aan ooit gepest te zijn. Verder blijkt dat mannen en vrouwen vrijwel even vaak werden gepest, dat jongeren vaker het slachtoffer zijn dan ouderen en dat lhb'ers meer worden gepest dan hetero's. Jongeren tussen de 15 en 25 jaar kregen vaker te maken met online pesterijen. 45-plussers en vooral 65-plussers werden vaker met traditioneel pesten geconfronteerd. Ouderen werden vooral gepest door buurtgenoten en jongeren met name door medestudenten, -scholieren of vrienden. In ongeveer zeven op de tien gevallen kenden de slachtoffers de daders vanaf het begin. Een hele kleine minderheid, 2 procent, wist in eerste instantie niet wie de pester was. Vooral bij online pesten kwam dat voor. De meeste slachtoffers hebben de pesterijen ergens gemeld, met name bij familie of vrienden. Ruim een vijfde van de slachtoffers meldde het bij de politie en 16 procent deed daadwerkelijk aangifte. Het belangrijkste motief om niet aan de bel te trekken of aangifte te doen, was het idee dat "het toch niet helpt" om dat te doen.||https://nos.nl/artikel/2436324-vaak-psychische-of-emotionele-klachten-door-pestgedrag
2022-07-12||Witte Huis: Iran gaat bewapende drones leveren aan Rusland|| Iran is van plan om honderden drones aan Rusland te leveren voor de oorlog in Oekraïne. Dat meldt de Amerikaanse nationale veiligheidsadviseur Jake Sullivan. Het zou gaan om drones die bewapend kunnen worden. Of er al drones zijn geleverd aan de Russen, is volgens Sullivan niet duidelijk. Wel zeggen de Verenigde Staten over informatie te beschikken waaruit blijkt dat Iran deze maand nog dronetrainingen gepland heeft staan voor Russische troepen. Volgens Washington blijkt uit de Iraanse leveringen dat het Russische wapenarsenaal flink wordt geraakt door de aanhoudende bombardementen in Oekraïne. Drones spelen een belangrijke rol in de strijd in Oekraïne. Ze worden bijvoorbeeld gebruikt op verkenningsmissies en bij raketaanvallen. Ook worden drones regelmatig uitgerust met kleine explosieven om tegen vijandelijke troepen te gebruiken. Het kabinet maakte onlangs per ongeluk bekend dat Nederland drones aan Oekraïne levert. Ook onder meer de VS en Turkije leveren drones aan het land. De bekendmaking over het Iraanse voornemen om drones te leveren aan Rusland, komt aan de vooravond van een bezoek van president Biden aan Israël en Saudi-Arabië. Iran, en dan met name het Iraanse nucleaire programma, zal daarbij nadrukkelijk besproken worden. Sullivan zei ook dat Iran eerder dit soort drones leverde aan de Houthi-rebellen in Jemen, die ze gebruikten voor aanvallen op Saudi-Arabië.||https://nos.nl/artikel/2436323-witte-huis-iran-gaat-bewapende-drones-leveren-aan-rusland
2022-07-12||Eerste beeld James Webb-ruimtetelescoop geeft scherpe nieuwe kijk op heelal|| Ruimtevaartorganisatie NASA heeft een eerste kleurenafbeelding getoond die de nieuwe James Webb-ruimtetelescoop van de kosmos heeft gemaakt. Het gaat om het 'diepste en scherpste infraroodkijkje' in het universum ooit. Ruimtevaartorganisaties NASA (VS), ESA (Europa) en CSA (Canada) publiceren vandaag meer afbeeldingen. Het beeld toont een deel van de ruimte, nog dichter bij het ontstaan van het universum en de randen van de kosmos dan ooit is waargenomen. Omdat het beeld van verre sterrenstelsels er miljarden jaren over doet om de aarde te bereiken zien we op de foto het heelal zoals het er relatief kort na ontstaan uitzag. Op de foto staan op de voorgrond een aantal sterren uit ons eigen melkwegstelsel. Door de lange opname is daarnaast veel verder te kijken, tot 13 miljard jaar terug in de tijd. Het sterrenstelselcluster op de voorgrond, SMACS 0723, is op de lang belichte opname gedetailleerd scherp in beeld gebracht. Te zien is hoe het cluster van sterrenstelsels er 4,6 miljard jaar geleden uitzag. De Amerikaanse president Biden zag de afbeelding als eerste op een briefing in het Witte Huis. "Het is een raam naar de geschiedenis van ons universum", reageerde Biden. "En vandaag zien we een eerste glimp licht door dat raam naar binnen schijnen. Licht uit andere werelden, van sterren ver weg van de onze." "Dit is echt een historisch moment", reageert hoogleraar sterrenkunde Ewine van Dishoeck in het NOS Radio 1 Journaal. Ze was dertig jaar betrokken bij de ontwikkeling van de telescoop. "Het is een enorm diepe en scherpe opname van het heelal, met enorm veel details. Ons gouden oog in de ruimte werkt echt." "Het spannende is dat dit nog maar een jpeg is, een foto van lagere kwaliteit. Later vandaag worden alle verzamelde gegevens vrijgegeven", zegt Van Dishoeck. Dan kan de wetenschap aan de slag met de achterliggende data bij de foto." Na deze eerste foto's wordt de James Webb-telescoop de komende tijd gebruikt voor nog diepere opnames van de ruimte. "Ik denk dat we met de Webb echt dichter bij de vraag over onze oorsprong komen." Wetenschappers en de Amerikaanse president Biden reageerden enthousiast bij de presentatie van de foto: Wetenschappers willen de telescoop gebruiken om zo ver als mogelijk te kijken. Het plan is om een beeld te krijgen van de eerste sterren en sterrenstelsels die ontstonden in het toen nog 'jonge' universum, zo'n 200 miljoen jaar na de oerknal. Dat klinkt lang, maar als je bedenkt dat het universum nu zo'n 13,8 miljard jaar oud is, is 200 miljoen jaar dus relatief kort na het ontstaan ervan. Ook willen wetenschappers inzoomen op kosmische objecten die zich dichter bij aarde begeven. Verder moet de James Webb zoeken naar planeten waarop leven mogelijk is. De James Webb-ruimtetelescoop kostte 10 miljard dollar (9,93 miljard euro) om te bouwen. Het is de grootste en krachtigste ruimtetelescoop ooit en werd gebouwd als opvolger van de beroemde Hubble. Op Eerste Kerstdag vorig jaar werd de James Webb gelanceerd van een platform in Frans-Guyana, in Zuid-Amerika. Na ongeveer een maand bereikte de telescoop een afstand van 1,5 miljoen kilometer van de aarde. Daarna begon een tijdrovend proces van het precies afstellen van de instrumenten en uitvouwen van de spiegels. Ook werden alle systemen getest en werden onderdelen aan boord afgekoeld, onder meer door een zonnescherm ter grootte van een tennisveld. De telescoop bestaat uit achttien zeshoekige spiegels. Die zitten aan elkaar vast, maar kunnen ook los van elkaar bewegen om het beeld zo scherp mogelijk af te stellen. De spiegels zijn gemaakt van beryllium, dat goed bestand is tegen kou, en een heel dun laagje goud van 100 nanometer dik. Dat is duizend keer dunner dan een menselijke haar. Met het goud is de telescoop beter in staat om infrarood licht waar te nemen. Zo zag de lancering van de James Webb eruit:||https://nos.nl/artikel/2436322-eerste-beeld-james-webb-ruimtetelescoop-geeft-scherpe-nieuwe-kijk-op-heelal
