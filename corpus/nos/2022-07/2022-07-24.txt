2022-07-24||Legendarische riem van Muhammad Ali geveild voor 6,2 miljoen dollar|| De riem die Muhammad Ali won in een gedenkwaardige bokswedstrijd in 1974 in Afrika is geveild voor 6,2 miljoen dollar. Het collector's item is gekocht door de eigenaar van het American footballteam Indianapolis Colts. Er was veel belangstelling voor de riem, volgens het veilingkantoor. "Urenlang gingen twee bieders over elkaar heen. Het was bijna zo spannend als de bokswedstrijd zelf", schrijft de directeur in een persverklaring. De riem wordt onderdeel van een rondreizende expositie van attributen uit de Amerikaanse geschiedenis en popcultuur. Ali won de trofee bij de 'Rumble in the Jungle', de wedstrijd die wordt gezien als een van de meest legendarische uit de boksgeschiedenis. In een uitverkocht voetbalstadion in Kinshasa, in het toenmalige Zaïre, ging Ali de strijd aan met de Amerikaanse regerend wereldkampioen George Foreman. Tegen de verwachting in won Ali het gevecht, waarmee hij zijn zwaargewichtwereldtitel heroverde. Toenmalig dictator Mobutu Sese Seko betaalde flink voor het naar Zaïre halen van de sportwedstrijd, die als goede PR voor zijn land moest dienen. Honderden miljoenen mensen wereldwijd zagen 'zijn' Zaïre als decor van het spektakel in de boksring.||https://nos.nl/artikel/2438206-legendarische-riem-van-muhammad-ali-geveild-voor-6-2-miljoen-dollar
2022-07-24||'Liefde voor Chadwick' in veelbekeken trailer van vervolg Black Panther|| Na het enorme succes van superheldenfilm Black Panther uit 2018 komt eind dit jaar een vervolg uit. De trailer van Black Panther: Wakanda Forever werd vandaag gepresenteerd op de beurs Comic-Con in San Diego, het walhalla voor liefhebbers van stripboeken en superhelden. Binnen een dag bekeken 12 miljoen mensen de trailer:  De film speelt zich af in het fictieve Afrikaanse land Wakanda en wordt geproduceerd door Marvel Studios, een dochteronderneming van Disney, die films maakt over de personages uit Marvel-stripboeken. In deel 1 vertolkte Chadwick Boseman de hoofdrol van koning T'Challa, beter bekend als Black Panther. Boseman overleed in 2020 op 43-jarige leeftijd aan de gevolgen van darmkanker. Bij de presentatie van de trailer van Black Panther: Wakanda Forever zei regisseur Ryan Coogler dat het productieteam "onze liefde voor Chadwick" in de film heeft gestopt. In de trailer is Bosemans gezicht te zien op een muurschildering. Hoe de familie van hoofdpersoon T'Challa probeert om te gaan met het verlies staat centraal in de trailer. Verder wordt er weinig prijsgegeven over de inhoud van de film. "In Marvelfilms wordt altijd wel gezegd wie de nieuwe vijand is of hoe de wereld verandert. Dat er nu weinig wordt onthuld kan positief zijn, want een verrassing, maar ook negatief", zegt filmhistoricus en -journalist Omar Larabi. "Filmcritici krijgen soms maar kort de tijd om te recenseren, omdat producenten hun oordeel niet mee willen laten tellen." Het kan volgens de filmkenner dan ook "veel kanten" op gaan met het vervolg op de kaskraker. De eerste film had een vrijwel geheel zwarte cast en werd onder meer daarom geprezen. "Er is geen overschot aan zwarte superhelden, eerder omgekeerd: je ziet dat zwarte personages nog erg vaak de bad guy zijn", zegt Larabi. "Eigenlijk is representatie helemaal niet zo'n moeilijk concept, je ziet iemand die enigszins op je lijkt en je voelt je vertegenwoordigd. Bij andere Marvelfilms zie je hetzelfde effect, zoals die over een Pakistaans-Amerikaanse tiener". In de nieuwe film die in november uitkomt, spelen Angela Bassett, Martin Freeman, Tenoch Huerta, Lupita Nyong'o en Letitia Wright een rol. Acteur Daniel Kaluuya is niet in deel 2 te zien. Dat vindt Larabi nadelig. "Volgens mij is dat geen goed teken. Hij is een van de beste acteurs van het moment." Kaluuya acteerde ten tijde van de opnames van Black Panther: Wakanda Forever in een andere film. Larabi vindt het goed dat in de trailer gezegd wordt dat Black Panther er niet meer is. "Ik zou het niet heel erg vinden als iemand in zijn voetstappen treedt. Het zou mij ook niet verbazen als hij ooit weer terugkomt."||https://nos.nl/artikel/2438205-liefde-voor-chadwick-in-veelbekeken-trailer-van-vervolg-black-panther
2022-07-24||Kiev knarsetandt, maar laat het Russische gas voor Europa altijd door|| Kiev ziet knarsetandend toe hoe de Europeanen gas blijven kopen van de Russen. Toch zegt Oekraïne dat het nooit de kraan zal dichtdraaien om de doorvoer van Russisch gas naar Europa te stoppen. Er circuleerden eerder geruchten dat 'er iets met de pijpleidingen kan gebeuren' als Europa niet uit zichzelf tot een gasboycot besluit. Naftogaz, het Oekraïense staatsolie- en gasbedrijf, zal de gasstroom ongemoeid laten, zo verzekert Svitlana Zalisjtsjoek. Zij is de buitenlandadviseur van de directie van Naftogaz, een bedrijf dat een derde van de Oekraïense belastingen ophoest. Er stroomt nu een kleine 42 miljoen kubieke meter Russisch gas per dag door Oekraïne, richting Europa. Dat is ongeveer 40 procent van wat het Russische gasbedrijf Gazprom oorspronkelijk geboekt had, aldus Sergej Makogon, de ceo van Ukrtransgaz, dat de 33.000 kilometer aan Oekraïense hogedrukgasleidingen beheert. Dat systeem kan per dag 200 miljoen kubieke meter gas meer aan. "Nordstream 1 en 2 bij elkaar", benadrukt Makogon. "Die pijpleidingen zijn overbodig. Ik geloof dat ze allebei vanaf het eerste begin onderdeel waren van de agressie die we nu zien." Makogon bedoelt dat de twee pijpleidingen door de Oostzee aangelegd zijn met de bedoeling om Oekraïne - en ook Polen - overbodig te maken als transitlanden. Zodat Oekraïne kon worden aangevallen, zonder dat de gasstroom naar Europa verstoord zou worden. Omdat er ondanks alle spanningen nog altijd Russisch gas via Oekraïne wordt geëxporteerd naar Europa, ontziet het Russische leger de belangrijkste doorvoerleidingen vooralsnog, denkt Zalisjtsjoek. "Sterker nog, de Russen hebben de pijpleidingen speciaal gemarkeerd, zodat ze niet gebombardeerd worden. Ze hebben het geld namelijk nodig. Dat er nu veel minder doorstroomt, maakt ze niks uit. Vanwege de hoge gasprijs." "Ze pompen minder door, maar verdienen meer. Om hun oorlog te financieren. En ze creëren een kunstmatig tekort waardoor Europa zich kwetsbaar voelt." Dat is volgens Zalisjtsjoek kort samengevat de huidige energiesituatie in Europa. Rusland voert de druk op Europa op vanwege de steun aan Oekraïne met wapens. En Europa kan niet zeggen dat het niet is gewaarschuwd, meent de Naftogaz-adviseur. De Oekraïners hebben uitvoerig verteld wat hun in 2015 is overkomen: "We hebben gezegd, dit gaat jullie ook overkomen: als je iets doet wat de Russen niet bevalt, word je afgesloten. Maar Europa wilde niet luisteren, omdat Rusland werd beschouwd als betrouwbare partner. Die mantra werd altijd weer herhaald." Rusland is eerder een doortrapte partner, denken ze bij Naftogaz en Ukrtransgaz. "In 2021 zijn ze al begonnen met het voorbereiden van deze crisis. Als u het nog weet, toen zijn ze gestopt met het vullen van de Europese gasopslagen. Ze leverden maar 8 tot 10 procent van de beloofde hoeveelheid. Wat je nu ziet is gewoon een voortzetting van dat beleid", zegt Makogon. Het niet vullen van de gasvoorraden ziet hij als onderdeel van de oorlogsstrategie. Het gastekort moet Europa inschikkelijk maken, minder geneigd tot confrontatie met Rusland over Oekraïne. In Oekraïne hadden ze in 2014 al meer dan genoeg van de Russische aanpak. "Sinds de bezetting van de Krim in 2014 en het begin van de oorlog in de Donbas, kopen wij geen kubieke meter gas meer van de Russen. We kopen gas in Europa. De Russen zeiden: jullie gaan veel meer betalen of je krijgt niks meer. Wij zeiden: dit is niet eerlijk, want jullie vragen meer dan de marktprijs, dus laat maar", aldus Zalisjtsjoek. De Oekraïense regering is gestopt met Russisch gas om de energieveiligheid te waarborgen. Het gas dat de Oekraïners kopen, komt binnen via onder andere Polen en Slowakije. Zalisjtsjoek wordt fel bij de opmerking dat het waarschijnlijk voor een groot deel nog steeds om Russisch gas gaat. "Je mag het geen Russisch gas noemen. De moleculen kunnen overal vandaan komen. Uit Groningen, Noorwegen of andere Europese landen. Belangrijk is dat we het op de Europese markt kopen. Transparant." Het probleem was alleen dat Oekraïne in 2015 ineens de marktprijs moest gaan betalen voor het in Europa aangeschafte gas, dus dat het land veel duurder uit was. "Er moest flink bezuinigd worden op het gasverbruik, maar liefst 40 procent", vertelt Zalisjtsjoek over die periode zes jaar geleden. En dat is natuurlijk behoorlijk wat meer dan 15 procent bezuiniging op gasverbruik waar Europa nu tegen aanhikt. Zou Nederland het zonder Russisch gas redden? NOS op 3 legt het uit. Makogon wil niet zeggen hoe ver de Oekraïense gasopslagen zijn gevuld, dat is strategische informatie. Maar hij verzekert dat het op het Europees gemiddelde zit van ruim 60 procent. In Oekraïne wordt gas uitsluitend gebruikt voor het verwarmen van huizen. Elektriciteit wordt opgewekt met steenkool.||https://nos.nl/artikel/2438203-kiev-knarsetandt-maar-laat-het-russische-gas-voor-europa-altijd-door
2022-07-24||In beeld: brandweer VS heeft handen vol aan bosbrand bij Yosemite-park|| De rookpluim boven het natuurgebied is zo groot dat deze zelfs vanaf de ruimte is te zien:||https://nos.nl/artikel/2438199-in-beeld-brandweer-vs-heeft-handen-vol-aan-bosbrand-bij-yosemite-park
2022-07-24||Nieuwe natuurbranden uitgebroken in Griekenland, Slovenië en op Tenerife|| Griekse brandweerlieden zijn voor de tweede dag op rij bezig met het bestrijden van een grote bosbrand op het eiland Lesbos. Maar in het westen van de regio Peloponnesos zijn nu ook verschillende branden uitgebroken. Vanwege het vuur moest een dorp worden geëvacueerd. Op Lesbos zijn inwoners van het zuidelijk deel van het eiland opgeroepen om een veilig heenkomen te zoeken. Huizen en auto's zijn daar in vlammen op gegaan. Twee dorpen in de omgeving zijn geëvacueerd. In heel Griekenland zijn in 24 uur tijd 141 branden vastgesteld. Ook de natuurbrand in en rond het nationaal park Dadia, in het noordoosten van Griekenland, heeft zich vandaag kunnen uitbreiden. Volgens de minister van Burgerbescherming ondervindt de brandweer hinder van de draaiende wind en het moeilijke terrein. De rookontwikkeling op Lesbos was gisteren zo groot, dat ruimtesatellieten het konden vastleggen: De komende dagen blijft het risico op natuurbranden groot. Tot zeker het einde van de week worden temperaturen van maximaal 40 graden verwacht. In Spanje, waar afgelopen week tientallen branden woedden, lijkt de situatie zich te verbeteren Wel zijn er zorgen over een nieuwe natuurbrand op het Canarische eiland Tenerife. De vlammen hebben ruim 2000 hectare natuur verwoest. Honderden inwoners van het noordelijk kustgebied zijn geëvacueerd. Volgens de regionale autoriteiten verloopt het bluswerk moeizaam, onder meer door de zeer hoge temperaturen.  Ook in Italië zijn enkele honderden mensen geëvacueerd vanwege het vuur. Dat gebeurde bij Gorizia, bij de grens met Slovenië. Zo'n 2000 brandweerlieden en vrijwilligers zijn daar bezig met het bestrijden van de vlammenzee. De bluswerkzaamheden worden bemoeilijkt door de aanwezigheid van achtergebleven explosieven uit de Eerste Wereldoorlog. Om die reden wordt vooral vanuit de lucht geblust.||https://nos.nl/artikel/2438190-nieuwe-natuurbranden-uitgebroken-in-griekenland-slovenie-en-op-tenerife
2022-07-24||Langs frontlinie van abortus VS: hier overvolle klinieken, daar wanhoop|| Tussen Kansas en Oklahoma, in het hart van de Verenigde Staten, ligt een nieuwe scheidslijn. Aan de ene kant van de grens is abortus toegestaan, en is er een uitweg voor vrouwen die ongewenst zwanger zijn. Aan de andere kant is abortus nu illegaal, en heerst onzekerheid en verwarring. De staatsgrens is een nieuwe frontlinie in de strijd om abortusrechten. "We hebben hier de laatste weken patiënten uit Oklahoma, Texas, Missouri, Louisiana, bovenop de mensen uit Kansas zelf natuurlijk", zegt Zack Gingrich van de abortuskliniek die nog open is in Wichita, Kansas. "Sommigen hebben meer dan twaalf uur in de auto gezeten." Vanuit Wichita wordt nu een gigantisch stuk Amerika bediend. Het is onbegonnen werk. Drie uur naar het zuiden, in Oklahoma City, vangt Anna Artz via haar telefoon de eerste verwarring op. "Wij hebben een hulplijn die vrouwen uit Oklahoma kunnen bellen, nu abortus hier verboden is", vertelt ze. "De meeste gesprekken beginnen met de vraag wat er nog wél kan." Anna heeft een antwoord, al slinkt de bewegingsruimte in hoog tempo. Sinds het hooggerechtshof op 24 juni een streep haalde door het landelijke recht op abortus, hebben zestien Amerikaanse staten een geheel of gedeeltelijk verbod ingesteld. In nog eens negen staten moet de politiek of de rechter nog oordelen, maar wordt abortus vermoedelijk ook illegaal. In Oklahoma is al een strikte wet aangenomen, in Kansas buigt het staatsparlement zich hier in september over. Met een druk op een knop zwaait de deur open naar een grote ziekenzaal. Links gordijnen met daarachter behandelplekken, echo-apparatuur en beeldschermen. En rechts een lange rij stoelen waarin patiënten bij kunnen komen. "We draaien nu op vol vermogen", vertelt Zack. "Maar we kunnen lang niet iedereen helpen die dat nodig heeft." Wachttijden in de kliniek zijn opgelopen tot meer dan drie weken. "En dat voor een behandeling die zo gebaat is bij snelheid," zegt Zack. Hoe sneller een abortus wordt uitgevoerd, hoe kleiner het medische risico. En de kans op emotionele schade. "Maar met de nieuwe wetten die overal om ons heen van kracht worden, is Wichita nu de dichtstbijzijnde abortusaanbieder voor 7,7 miljoen mensen. Het is waanzin." De weken sinds 24 juni zijn weken van immense stress geweest voor iedereen in de kliniek. "Het is een verpletterend gevoel", zegt Zack. "Dat je weet dat je in staat bent om mensen te helpen, maar het kan niet. We hebben alle vaardigheden en kennis in huis, maar overal om ons heen wordt nu verteld: 'het mag niet meer, het is illegaal'." Anna gaat zitten en checkt haar telefoon. "Ook wij adviseren vrouwen de kliniek in Wichita te bellen", zegt ze. Zolang daar nog afspraken kunnen worden gemaakt, is dat voor Oklahoma City de kortste weg naar begeleiding door een arts. "En anders verwijzen we ze door naar organisaties die een abortuspil kunnen opsturen met de post." Dat gaat zonder begeleiding, maar is volgens artsen zeker tot tien weken in de zwangerschap een veilige manier. En een pil laten opsturen per post is ook in staten als Oklahoma, waar abortus nu strafbaar is, nog te doen, legt Anna uit. "Want de posterijen zijn federaal, het is een landelijk agentschap. Dat betekent dat Oklahoma niet mag controleren wat er in een envelop zit." Samen met de route naar buurstaat Kansas zijn er dus ook voor vrouwen in Oklahoma nog mogelijkheden. Hoe zit het met Roe v. Wade? En waarom is abortus al jarenlang zo'n heet hangijzer in de Verenigde Staten? Correspondent Marieke de Vries legt het uit: Toch probeert de staat die wegen eveneens af te sluiten. Door ook het werk van Anna illegaal te maken. "In de nieuwe abortuswet van Oklahoma is een artikel opgenomen dat 'medeplichtigheid' verbiedt", zegt Anna. "Als je iemand naar een kliniek rijdt, of voor iemand een afspraak maakt, ben je medeplichtig. Precies wat wij doen met onze hulplijn is nu dus strafbaar." Het is de reden dat er overal in Amerika veel nervositeit hangt rond het onderwerp abortus. Het is moeilijk, ook voor journalisten, om toegang te krijgen tot de plekken waar abortus-aanbieders aan het werk zijn. De kliniek van Zack in Wichita bijvoorbeeld, had aanvankelijk ook weinig zin in ons bezoek. Naast de immense toename van patiënten is er de dreiging van rechtszaken. En de druk dat ze zelf ook de deuren moeten sluiten. In Kansas ligt dat op de loer. "Hier ligt het recht op lichamelijke autonomie vast in de wet", zegt Zack, "maar in augustus wordt er gestemd om dat recht wat betreft abortus uit de wet te halen". Het zal betekenen dat het staatsparlement van Kansas een wet kan aannemen die abortus illegaal maakt. "Wij kennen dit deel van Amerika, we weten dat ook hier een verbod eraan zit te komen." Ook vrijwilligers en zelfs artsen zijn nu heel moeilijk te spreken te krijgen. "Dat komt doordat iedereen gespannen is", bevestigt ook Anna. Niemand weet waar de grenzen van de wet nu precies liggen. "Er was hier het geval van een vrouw met een buitenbaarmoederlijke zwangerschap, die in levensgevaar was. Haar dokter belde eerst met een advocaat, om zeker te weten dat hij kon ingrijpen. Mensen zijn bloednerveus." Toch gaat zij zelf door met haar werk, komt ze met haar gezicht op televisie en laat ze zich horen via sociale media. Ze trekt juist bewust de aandacht met haar hulplijn en activisme, zegt Anna. "Ik moet mijn gezicht laten zien, zodat het vertrouwd en veilig voelt voor vrouwen om naar ons toe te komen voor hulp."||https://nos.nl/artikel/2438180-langs-frontlinie-van-abortus-vs-hier-overvolle-klinieken-daar-wanhoop
2022-07-24||Post van politie: 'Sorry, maar andere misdrijven krijgen voorrang'|| "De politie kan uw zaak nu niet in behandeling nemen. Andere misdrijven krijgen voorrang." Zo stond het in de brief die Shedeen Rodrigo Rama uit Rotterdam kreeg, precies een week na haar aangifte van identiteitsfraude. Ze is een van de vele mensen voor wie de politie de afgelopen jaren geen tijd kon vrijmaken. Want, schreef de politie: "elke dag komen veel nieuwe zaken binnen. Deze kunnen wij niet allemaal aanpakken. Samen met het Openbaar Ministerie worden keuzes gemaakt." Vorig jaar legde de politie meer dan 60.000 zaken zonder onderzoek opzij. Soms omdat ze bij voorbaat kansloos werden geacht, soms omdat de politie simpelweg geen capaciteit had. Het aantal zaken dat de politie bij voorbaat stopte, is sinds 2018 meer dan verdubbeld. Rodrigo Rama deed in 2019 aangifte van diefstal van haar DigiD-inlogcode. Het feit dat de politie geen tijd had om dit te onderzoeken, had volgens haar vervelende gevolgen: ze moest op eigen houtje naar de rechter om te proberen aan te tonen dat haar digitale handtekening door iemand anders was gebruikt. Ook de aangifte van de Rotterdamse student Koen Deelen kreeg geen vervolg. Hij deed eind vorig jaar aangifte van mishandeling in het verkeer. "Iemand dacht dat ik een middelvinger opstak, wat niet zo was. De man trok mijn autodeur open, midden in het centrum van Rotterdam en deelde klappen uit." Deelen maakte een afspraak met de politie om aangifte te doen; een paar dagen later kon hij terecht op het bureau. "Toen zeiden ze al: we hebben het druk, we weten niet of we eraan toekomen." Vervolgens kreeg hij een brief, waarin stond dat er te weinig aanknopingspunten waren om de zaak in behandeling te nemen. Deelen schikte zich in zijn lot: van zijn aangifte zou hij nooit meer iets horen. Hij heeft er wel een paar slapeloze nachten van gehad, vertelt hij. "Ik ben zelf rechtenstudent. Ik heb vertrouwen in ons rechtssysteem. Je denkt toch: een mishandeling pakken ze wel op. Als dat niet zo blijkt te zijn, voel je je machteloos. Waarom krijgt de politie niet genoeg geld om ook dit soort zaken op te lossen?" De politie zegt altijd te moeten opereren in een context van personeelsgebrek. Er zijn nu eenmaal meer misdrijven dan de politie ooit zal kunnen onderzoeken. Vorig jaar waren het er meer dan 750.000 in totaal. "Het vertrouwen in de politie in Nederland is erg hoog", zegt Hanneke Ekelmans, lid van de korpsleiding van de Nationale Politie. "Maar dat vertrouwen kan na het doen van aangifte wel een deukje krijgen, daar ben ik me van bewust. Daarom moeten we altijd goed uitleggen waarom wij dingen doen en waarom we soms dingen niet kunnen doen." Omdat de politie ook de komende jaren nog met personeelsproblemen kampt, wordt gekeken naar alternatieve manieren van zaken afhandelen. Bijvoorbeeld door gedupeerden van fraude zelf schade te laten verhalen op de daders of buurtbemiddeling in te zetten bij ruzies en overlast. Een schrale troost voor slachtoffers: vaak houdt de politie de optie open dat er ooit tóch nog onderzoek wordt gedaan. Zo stond het ook in de brief aan Shedeen Rodrigo Rama: "We bewaren uw zaak wel in onze administratie. Als wij besluiten uw zaak op een later moment toch te gaan onderzoeken, zullen wij u dit laten weten." In Rotterdam kwam student Koen Deelen de man die hem had belaagd een paar weken na het incident stom toevallig tegen. Hij belde onmiddellijk de politie. Die rukte niet met toeters en bellen uit, wat Deelen wel kan begrijpen. Ze beloofden ze hem binnen 24 uur terug te bellen. "Maar ik heb nooit meer iets vernomen."||https://nos.nl/artikel/2438179-post-van-politie-sorry-maar-andere-misdrijven-krijgen-voorrang
2022-07-24||Twee Nederlanders omgekomen bij verkeersongeluk in Midden-Duitsland|| In de Duitse deelstaat Thüringen zijn twee Nederlanders om het leven gekomen bij een verkeersongeluk. Ze werden frontaal geraakt door een 83-jarige automobilist die aan de verkeerde kant van de weg reed. Het ongeluk gebeurde op de B243 in de buurt van de stad Nordhausen. De Nederlanders, een man en een vrouw van allebei 58 jaar, zaten op een motor met zijspan. Ze overleden ter plekke. De bestuurder van de auto en zijn 84-jarige echtgenote raakten bij het ongeluk gewond. Zij zijn naar het ziekenhuis gebracht met zware verwondingen.||https://nos.nl/artikel/2438175-twee-nederlanders-omgekomen-bij-verkeersongeluk-in-midden-duitsland
2022-07-24||Concert Pearl Jam in Amsterdam afgeblazen om stemproblemen Eddie Vedder|| Het uitverkochte concert dat de Amerikaanse rockband Pearl Jam vanavond zou geven in de Ziggo Dome in Amsterdam is op het laatste moment afgelast. Dat meldt concertorganisator Mojo. Het concert zou eigenlijk om 20.30 uur beginnen. De groep moest afgelopen week al optredens afzeggen in Wenen en Praag vanwege stemproblemen van zanger Eddie Vedder. Die liep hij op door rook, stof en hitte, veroorzaakt door vuurtjes bij een concert in Frankrijk. "Ondanks alle inspanningen van iedereen heeft hij helaas nog steeds geen stem en is zodoende niet in staat om op te treden", zo meldt Mojo. "Er komt geen vervangende datum en kaartkopers krijgen automatisch hun geld teruggestort." De rockband spreekt op sociale media van "het slechtst denkbare scenario". "We bieden vanuit de grond van ons hart excuses aan voor iedereen die zo hard gewerkt heeft om de show mogelijk te maken, en aan al onze fans die ernaar uitkeken om ons te zien." Pearl Jam staat ook voor morgen op het programma van de Ziggo Dome. Volgens Mojo gaat dat concert vooralsnog door. Honderden fans van over de hele wereld waren naar Amsterdam gekomen voor het concert van Pearl Jam. Onder hen ook José, Marina, Miriam en Gustavo uit Brazilië. Zij zouden ook naar de concerten in Wenen en Praag gaan, maar die werden eveneens afgelast. Wel hebben ze de band gezien in Londen en Krakau, in Polen. Dat het concert pas op het allerlaatste moment is afgeblazen, blijkt wel uit de uitgifte van tickets. Leden van de Pearl Jam-fanclub konden vanmiddag gewoon hun kaartje afhalen. Ook vertrouwde concertorganisator Mojo er vanmiddag nog op dat het concert door zou gaan. Op sociale media wordt met teleurstelling gereageerd:||https://nos.nl/artikel/2438160-concert-pearl-jam-in-amsterdam-afgeblazen-om-stemproblemen-eddie-vedder
2022-07-24||Drukte op de Nederlandse stranden, oproep om niet met auto te komen|| Het warme en zonnige weer leidt tot grote drukte op de Nederlandse stranden en op de wegen naar de kust. Op sommige plekken is het zo druk dat de gemeente oproept om niet meer met de auto naar het strand te komen. De parkeerplaatsen bij het strand van Zandvoort en in het dorp zelf zijn vol. De gemeente vraagt mensen niet meer met de auto naar de badplaats te komen. Sinds 1 juli mogen badgasten en dagjesmensen betaald parkeren in de wijken waar voorheen alleen vergunninghouders mochten staan. Afgelopen dinsdag, toen het tropisch heet was, kwamen veel mensen naar Zandvoort en waren al snel alle parkeerplekken bezet. NH Nieuws kreeg toen tientallen klachten van inwoners die hun eigen auto niet meer kwijt konden. Ook in Scheveningen zijn geen parkeerplekken meer beschikbaar en de meeste parkeergarages zijn vol, meldt de gemeente Den Haag op Twitter. Datzelfde geldt voor Kijkduin. Met de fiets of het openbaar vervoer zijn de stranden nog wel goed te bereiken. Op meerdere wegen richting de kust is het zondagmiddag druk, zo meldt de ANWB. Zo staan er files op de N2000 en de N201 richting Zandvoort. Ook op de wegen richting Kijkduin en Scheveningen staan files. Op het Haagse Zuiderstrand en in Zandvoort is de gele vlag gehesen. Dat betekent dat de zee gevaarlijk is en dat zwemmen wordt afgeraden. "Er is veel wind en er zijn flinke golven. Hierdoor is er ook meer stroming. Kun je niet zwemmen, ga niet dieper dan je knieën het water in en blijf ook als ervaren zwemmer dicht onder de kant. Ga nooit alleen het water in!", schrijft de Zandvoortse reddingsbrigade op Twitter.||https://nos.nl/artikel/2438155-drukte-op-de-nederlandse-stranden-oproep-om-niet-met-auto-te-komen
2022-07-24||Japanse Sakurajima-vulkaan barst uit, maatregelen voor omwonenden|| De vulkaan Sakurajima in het zuidwesten van Japan is uitgebarsten. Er zijn geen berichten over doden of gewonden. Wel meldt de televisiezender NHK dat vulkanische stenen neerkomen op tweeënhalve kilometer van de vulkaan. De Sendai kerncentrale, die op 50 kilometer afstand van de vulkaan ligt, heeft geen nadelige gevolgen van de eruptie ondervonden.  De meteorologische dienst heeft het waarschuwingsniveau opgeschroefd naar 5, de hoogste categorie. Premier Kishida heeft de regering opgedragen om "actie te ondernemen om levens te beschermen", meldt NHK. Mogelijk moeten mensen die binnen zo'n drie kilometer van de krater wonen, evacueren. De Sakurajima ligt op het zuidelijke eiland Kyushu naast de stad Kagoshima en is een van de actiefste vulkanen van Japan, met regelmatige uitbarstingen van verschillende sterkte. In 2019 spuwde de vulkaan as tot een hoogte van 5,5 kilometer.||https://nos.nl/artikel/2438149-japanse-sakurajima-vulkaan-barst-uit-maatregelen-voor-omwonenden
2022-07-24||Politie stopt steeds meer zaken, door scherper kiezen en vanwege krapte|| Het aantal zaken dat de politie zonder onderzoek terzijde schuift, is de afgelopen jaren meer dan verdubbeld. Dat blijkt uit cijfers die de NOS heeft opgevraagd bij de politie. Bijna 32.000 zaken werden vorig jaar vroegtijdig beëindigd door een tekort aan personeel. Dat is 1 op de 24. Daarnaast zijn er nog eens 26.000 zaken terzijde geschoven omdat ze volgens de politie niet kansrijk genoeg waren om onderzoek in te stellen. Volgens de politie heeft dit laatste vooral te maken met scherper kiezen in welke zaken het zinvol is om tijd en moeite te investeren en in welke niet. Ook worden steeds meer zaken zonder politiebemoeienis afgedaan, bijvoorbeeld via mediation of met een doorverwijzing naar hulpinstanties. "De realiteit is dat we altijd meer zaken hebben dan we aankunnen", zegt Hanneke Ekelmans, lid van de korpsleiding van de Nationale Politie. "Maar daarnaast zijn zaken de laatste jaren steeds complexer geworden. Ze vragen meer tijd en daarom kun je met hetzelfde aantal mensen minder zaken behandelen. Dat zien we natuurlijk liever anders, maar het is wel zo." De eenheden waar vorig jaar de meeste zaken zijn stopgezet wegens capaciteitsgebrek zijn Oost-Nederland, Oost-Brabant en Rotterdam. Eerder publiceerde de NOS al details over de personeelskrapte in deze en andere politie-eenheden. Het lukt deze eenheden wel om in relatief veel zaken een verdachte op te sporen. Gemiddeld slaagt de politie daar in een kwart van de zaken in, maar in Oost-Nederland ligt de score op 29 procent. Dit bewijst volgens de politie: hoe beter aangiften vooraf worden geselecteerd, hoe effectiever de beschikbare opsporingscapaciteit kan worden ingezet op de belangrijkste en meest kansrijke zaken. "Het is voor ons de kunst om met de capaciteit die we hebben de beste keuzes te maken en het meeste eruit te halen", zegt Ekelmans. De NOS heeft ook gegevens opgevraagd over welke zaken de politie vorig jaar zonder enig onderzoek liet liggen. Veruit het grootste deel bestaat uit cybercrime- en oplichtingskwesties. Die worden vaak als kansloos ingeschat, bijvoorbeeld omdat de daders in het buitenland zitten en daar niet aangepakt kunnen worden. Of een zaak kansrijk is of niet, wordt beoordeeld aan de hand van criteria die door het Openbaar Ministerie zijn vastgesteld. Zo moeten er aanknopingspunten zijn die naar een verdachte kunnen leiden. Ook moet de tijd en energie die een onderzoek kost in verhouding staan met het misdrijf. Van de onderzochte cybercrimezaken lukt het maar in 6 procent van de gevallen om een verdachte aan te houden. Naast cybercrime en online fraude bleven vorig jaar ook regelmatig aangiften van mishandeling liggen, net als fietsendiefstal, vandalisme en winkeldiefstal. Daarbij zijn ook grote regionale verschillen te zien. Zo liet de politie in Rotterdam vanwege capaciteitsproblemen onderzoek naar ruim 300 ongevallen achterwege, terwijl in Noord-Nederland door personeelsgebrek honderden aangiften van bedreiging, mishandeling of vernieling bleven liggen. Wat de prioriteiten van een eenheid zijn wordt regionaal bepaald, zegt Ekelmans. Niet alleen door de politie, ook het OM en de burgemeester spelen hier een rol in. "Als ergens een aantal hele zware zaken liggen die heel veel inzet vragen, heeft dat automatisch consequenties voor andere zaken in die regio. Grote zedenzaken gaan bijvoorbeeld voor. En dat is als je slachtoffer bent in een relatief minder zware zaak een heel zuur bericht, maar ik denk dat over het algemeen begrepen wordt dat we dan die zedenzaken doen." Behalve de zaken die bij voorbaat in de prullenbak belanden, wordt ook een groot deel in een later stadium afgewezen. Dan hebben politie en justitie er wel naar gekeken, maar blijkt er geen sprake van een strafbaar feit of zijn er bij nader inzien toch te weinig aanknopingspunten. Vorig jaar ging het om bijna de helft van alle zaken. ||https://nos.nl/artikel/2438144-politie-stopt-steeds-meer-zaken-door-scherper-kiezen-en-vanwege-krapte
2022-07-24||Vrouw (66) overleden na mishandeling in Rotterdam || Een vrouw van 66 die vorige week zondag werd mishandeld in haar huis in Rotterdam, is gisteren aan haar verwondingen overleden. Dat meldt het Openbaar Ministerie. Een woordvoerder meldde eerder aan Rijnmond dat er sprake was van een conflict in de huiselijke sfeer. De vrouw zou thuis ruzie hebben gekregen met een 34-jarige Rotterdammer. De man gebruikte fors geweld tegen haar en de vrouw raakte zwaargewond. De verdachte belde zelf de politie. Of de twee familie van elkaar zijn, wil justitie niet zeggen tegen de regionale omroep.||https://nos.nl/artikel/2438143-vrouw-66-overleden-na-mishandeling-in-rotterdam
2022-07-24||Trump steunt Nederlandse boeren: 'Verschrikkelijk wat daar gebeurt'|| De Amerikaanse oud-president Trump heeft in een toespraak voor conservatieve jongeren in Tampa, Florida, zijn steun uitgesproken voor de protesterende Nederlandse boeren. In de twee uur durende toespraak hintte hij ook op een nieuwe gooi naar het presidentschap. Trump noemde de klimaatcrisis tegenover de studenten een verzinsel, en beweerde zelfs dat het kan leiden tot een hongersnood. "Op dit moment verzetten Nederlandse boeren zich dapper tegen de klimaat-tirannie van de Nederlandse regering, die hun productie rigoureus wil inkrimpen ondanks de toenemende voedseltekorten", zei hij. Op welke voedseltekorten hij doelde, bleef ongenoemd. Kijk hier naar het stukje uit de speech van Trump over Nederland: Verder beweerde Trump dat Nederlandse boeren hun land niet meer mogen bewerken, dat ze geen mest meer krijgen en dat ze hun vee moeten wegdoen. "Jullie weten waarom, toch? Jullie weten waarom, dat hoef ik niet uit te leggen. Ze willen van het vee af vanwege wat het met de aarde doet. De helft van het vee moet weg." In de stikstofplannen van het kabinet wordt een krimp van 30 procent van de veestapel voorzien. Daarna wees hij naar de studenten en zei: "Hierna zijn jullie aan de beurt. Onze beweging is tegen klimaatfanatici, we steunen de vreedzame Nederlandse boeren die dapper strijden voor hun vrijheid. Het is verschrikkelijk wat daar gebeurt." Boerenorganisatie Farmers Defence Force noemt de woorden van Trump in een reactie aan De Telegraaf een "steun in de rug". Bart Kemp van Agractie zegt tegen de krant dat het positief is "voor zover het meehelpt om tot een realistisch stikstofbeleid te komen". "Het feit dat onze situatie de hele wereld over gaat, geeft wel druk om tot een goede oplossing te komen. Tientallen, zo niet honderden internationale media hebben er inmiddels aandacht aan besteed", zegt Kemp. De Franse rechts-radicale politica Marine Le Pen liet gisteren op Twitter ook weten dat ze de Nederlandse boeren steunt: "In een tijd waarin Nederlandse boeren demonstreren tegen onteigening, wil ik als voorzitter van de groep Rassemblement National in het parlement hun mijn steun betuigen", schrijft Le Pen.||https://nos.nl/artikel/2438139-trump-steunt-nederlandse-boeren-verschrikkelijk-wat-daar-gebeurt
2022-07-24||Man tegen hoofd geschopt, minderjarige mishandeld bij Pride Berlijn|| In de binnenstad van Berlijn, waar gisteren de Pride werd gevierd, is in de avond een minderjarige vrouw aangevallen door een voorbijganger. De Berlijnse politie vermoedt dat het om een homofobe aanval gaat. Ook werd 's nachts een 32-jarige man mishandeld door een grote groep. Het slachtoffer van de eerste aanval was een 16-jarig meisje. Ze kreeg met haar gezelschap homofobe uitlatingen naar het hoofd geslingerd door een groep van negen voorbijgangers, volgens de politie waarschijnlijk vanwege hun kleding. Het meisje sprak een groepslid aan op zijn gedrag. Die sloeg de hoed van haar hoofd en liet haar struikelen. Toen ze weer opstond werd ze in het gezicht geslagen. Daarna nam de groep de benen. Ze zijn nog spoorloos.  's Nachts werd een 32-jarige man op straat beledigd door een groep van acht. Hij probeerde weg te rennen, maar zijn belagers kwamen achter hem aan, meldt persbureau AP. Toen het slachtoffer op de grond lag, werd hij tegen zijn hoofd en bovenlichaam geschopt. Een passant schoot hem te hulp, waarna de daders vluchtten. Het slachtoffer liep sneeën en kneuzingen op en is daarvoor behandeld. In totaal waren er gisteren 350.000 mensen aanwezig bij de Pride in de Duitse hoofdstad. De parade zelf verliep rustig, zegt de Berlijnse politie.||https://nos.nl/artikel/2438138-man-tegen-hoofd-geschopt-minderjarige-mishandeld-bij-pride-berlijn
2022-07-24||Man wordt boos om belletje trekken en verwondt man met bijl || Een 59-jarig man uit het Limburgse Susteren is gisteren opgepakt omdat hij een cafébezoeker met een bijl heeft verwond. Volgens ooggetuigen was de man boos omdat kinderen bij hem belletje hadden getrokken. Een 9-jarig kind had aangebeld bij de man en was weggerend, laat de vader van een van haar vriendinnetjes aan L1 weten. Een ooggetuige vertelt aan De Limburger dat een bezoeker van het eetcafé de man met de bijl wilde tegenhouden en toen werd aangevallen. Volgens hem had de bewoner de kwajongensstreek niet kunnen waarderen en is hij daarom met een kleine bijl achter het kind aangerend richting een café. Bezoekers van het café hielpen het meisje. Een van hen raakte gewond nadat de man met de bijl had uitgehaald. Het slachtoffer was aanspreekbaar en raakte niet ernstig gewond, aldus een woordvoerder van de politie. De politie bevestigt dat de man iemand met een bijl heeft verwond. Hij wordt verdacht van zware mishandeling. "Wij hebben inderdaad de verhalen gehoord dat de man boos was vanwege belletje trekken. We moeten nog getuigen horen en camerabeelden bekijken voordat we precies weten wat er is gebeurd."||https://nos.nl/artikel/2438126-man-wordt-boos-om-belletje-trekken-en-verwondt-man-met-bijl
2022-07-24||Man (69) werd onwel vlak voor dodelijke crash Laag-Soeren|| De 69-jarige man die gisterochtend om het leven kwam bij een ongeluk in Laag-Soeren is vermoedelijk vlak voor de botsing onwel geworden. Dat blijkt uit onderzoek, zegt de politie tegen Omroep Gelderland. De auto van de man kwam rond 10.00 uur op de andere rijbaan van de Harderwijkerweg terecht. Daar botste het voertuig frontaal op een tegenligger. Vijf inzittenden van de twee auto's raakten gewond. Vier van hen liggen nog in het ziekenhuis, één gewonde kon na een behandeling weer naar huis, schrijft de regionale omroep.||https://nos.nl/artikel/2438120-man-69-werd-onwel-vlak-voor-dodelijke-crash-laag-soeren
2022-07-24||Verzakte gloednieuwe Haagse concertzaal Amare wordt twee centimeter opgetild|| Door een constructiefout in het gloednieuwe cultuurpaleis Amare in Den Haag moet er nu al een grote verbouwing worden gedaan: de hele concertzaal moet twee centimeter worden opgetild. Over een week gaat de zaal de lucht in, schrijft Omroep West. In april werd bekend dat de vloeren door een bouwfout enkele millimeters waren verzakt. Daardoor kunnen tien deuren in het cultuurpaleis niet meer goed open. De zaal van vijftien miljoen kilo rust op vijftien pilaren. Elke pilaar houdt het gewicht van tachtig olifanten of vierhonderd auto's omhoog, berekende de regionale omroep. Alle pilaren worden gestut. De rubberen dempers ertussen worden vervangen door steviger rubber, zodat de zaal niet meer verzakt. De bouwer is inmiddels begonnen met de herstelwerkzaamheden. Het kost veel werk om de Haagse concertzaal twee centimeter op te tillen: "Het is een hele ingewikkelde operatie", zegt projectdirecteur Jan-Hein Reefhuis van bouwcombinatie Cadanz. "Amare is al een heel complex gebouw an sich, maar om in zo'n bestaand gebouw een concertzaal van vijftien miljoen kilo nog even op te tillen, dat is een enorme operatie." Op 1 en 2 augustus gaat de zaal daadwerkelijk de lucht in. Volgens Reefhuis is dat dan weer niet spectaculair. "Dat gaat maar met zo'n klein beetje per keer dat je daar nauwelijks iets van kunt zien." De operatie vindt plaats tussen twee concertseizoenen in, zodat het publiek er niet door wordt geraakt. De bouw van het cultuurgebouw aan het Spuiplein leidde tot jarenlang gesteggel in de Haagse politiek. Plannen uit 2008 werden aan de kant geschoven omdat het te duur zou worden en in 2014 volgde een nieuw plan. Ook de uiteindelijke bouw kende veel problemen. Zo lag de bouw een tijd stil, werd het gebouw later opgeleverd dan verwacht en viel Amare veel duurder uit. In plaats van de eerder berekende 177 miljoen, kostte het uiteindelijk 223 miljoen.||https://nos.nl/artikel/2438119-verzakte-gloednieuwe-haagse-concertzaal-amare-wordt-twee-centimeter-opgetild
2022-07-24||Doden en gewonde bij aanslag tijdens diploma-uitreiking Manilla|| Bij een schietpartij op een universiteit in de Filipijnse hoofdstad Manilla zijn drie doden en een gewonde gevallen. De schutter opende het vuur bij een diploma-uitreiking. Onder de doden zijn de voormalige burgemeester van Lamitan City, Rose Furigay, en haar assistent. Lamitan City ligt op het zuidelijke eiland Basilan. Een politiefunctionaris zegt dat er sprake is van een langlopende vete tussen de burgemeester en de verdachte. De verdachte stelt dat de burgemeester en haar familieleden "drugsbaronnen" zijn en dat "13-jarigen aan drugs verslaafd raken". Maar de advocaat van Furigay weerspreekt de beschuldigingen. Op Twitter worden foto's verspreid waarop het lichaam van de burgemeester te zien zou zijn. De derde dode is een bewaker van de universiteit, melden de autoriteiten. De dochter van de voormalige burgemeester is volgens de politie gewond geraakt. Zij studeert aan de universiteit en zou vandaag haar diploma krijgen. Ze wordt behandeld in het ziekenhuis. Een lokale verslaggever zegt tegen de NOS dat de dochter in haar hoofd en buik is geraakt. Haar toestand zou stabiel zijn. De lokale politie verklaart dat de schutter, die twee pistolen bij zich had, is aangehouden na een achtervolging. De politie zegt dat de man gewond is geraakt nadat beveiligers van de campus op hem hadden geschoten. Hij wordt verhoord.  Op deze video zou zijn aanhouding te zien zijn: De president van de Filipijnen, Bongbong Marcos, zegt geschokt en bedroefd te zijn door de aanslag. "We rouwen met de nabestaanden, de gewonden en degenen van wie littekens van deze ervaring diep zullen zijn", schrijft hij in een verklaring. Hij zegt dat de politie onderzoek doet om ervoor te zorgen dat de verantwoordelijken gestraft worden.||https://nos.nl/artikel/2438114-doden-en-gewonde-bij-aanslag-tijdens-diploma-uitreiking-manilla
2022-07-24||Paus Franciscus aangekomen in Canada voor 'pelgrimstocht voor boetedoening'|| Paus Franciscus is aangekomen in Canada. Hij gaat zich daar persoonlijk verontschuldigen voor de misstanden die voorkwamen op katholieke kostscholen. Kinderen van oorspronkelijke bewoners werden daar in het verleden gedwongen naartoe gestuurd. Hij werd ontvangen met een welkomstceremonie: De reis duurt zes dagen. Franciscus begint in Edmonton, waar hij ontvangen wordt door de oorspronkelijke bewoners. Morgen ontmoet hij onder meer First Nations, Métis en Inuit. Vervolgens reist hij naar Quebec, waar hij gaat praten met overlevenden van de kostscholen en premier Trudeau zal bezoeken. Ook leidt hij een aantal missen. Paus Franciscus sluit z'n reis af in Iqaluit, in het hoge noorden van Canada, waar de meeste Inuit wonen. Zaterdag keert hij weer terug naar Rome. De paus vertrok vanochtend: In de negentiende en twintigste eeuw werden in Canada kinderen van oorspronkelijke bewoners gedwongen naar residential schools gestuurd. Meer dan 150.000 kinderen zijn bij hun ouders weggehaald en op die kostscholen gezet. Ze werden gedwongen tot integratie en moesten hun eigen taal, cultuur en religie afleren. En dat ging vaak gepaard met fysiek en seksueel geweld tegen de kinderen. De Canadese regering bood in 2008 excuses aan voor het schoolsysteem, waarna een onderzoekscommissie werd ingesteld. Die bestempelde het beleid als een vorm van "culturele genocide". Ruim 3000 kinderen zijn omgekomen op de kostscholen, onder meer door infectieziekten en ondervoeding. Vele kerkelijke gemeenschappen waren daarbij betrokken, ook de Rooms-Katholieke Kerk. De afgelopen jaren zijn er meermaals massagraven gevonden bij voormalig kostscholen. Zo is er mei vorig jaar een massagraf met 215 lichamen van kinderen gevonden in British Columbia. Het gaat om leerlingen van de Kamloops Indian Residential School, die in 1890 werd opgericht door de katholieke kerk. In de eerste instantie bleven excuses van de paus uit, maar in april dit jaar bood hij die alsnog aan. Die maand was er een Canadese delegatie op bezoek in het Vaticaan, onder wie vertegenwoordigers van oorspronkelijke bewoners. Zij noemden de excuses een historische stap en hebben Franciscus gevraagd naar Canada te komen om zich te verontschuldigen aan de betrokken families.||https://nos.nl/artikel/2438113-paus-franciscus-aangekomen-in-canada-voor-pelgrimstocht-voor-boetedoening
2022-07-24||Paleis Noordeinde wil ook doordeweeks open voor publiek|| Paleis Noordeinde wil volgend jaar op een werkdag de deuren open voor het publiek. In de zomer is het paleis vier zaterdagen geopend, maar die kaarten zijn ver van tevoren uitverkocht. Directeur Koninklijke Verzamelingen Claudia Hörster zegt dat het "zeker het streven is" om te kijken naar meer mogelijkheden om publiek toe te laten. De 11.000 beschikbare kaarten voor alle zaterdagen zijn uitverkocht en volgens Hörster is er meer vraag dan aanbod. Het voornaamste probleem om vaker open te gaan, is de logistiek. Er is namelijk personeel aan het werk op doordeweekse dagen en dat wordt dan gestoord door de vele bezoekers. Hörster ziet in de zomermaanden de mogelijkheid het publiek ook doordeweeks een kijkje achter de schermen te geven: "Wellicht kunnen we een manier vinden waarop er publiek kan komen zonder dat het personeel gestoord wordt in zijn werkzaamheden. Dan moeten we bijvoorbeeld kijken naar de route van de rondleiding." Het is voor het eerst sinds 2019 dat het werkpaleis van koning Willem-Alexander de deuren opent. Vanwege corona konden de open dagen de afgelopen twee jaar niet doorgaan. In 2016 gingen de deuren voor het eerst open voor publiek. Omroep West was daarbij: De rondleiding is dit jaar voor het eerst voorzien van een audiotour, schrijft Omroep West. Medewerkers van het paleis vertellen in filmpjes wat hun werkzaamheden in het werkpaleis van koning Willem-Alexander en koningin Máxima zijn. Bezoekers krijgen ook een rondleiding door de Koninklijke Stallen. Hier staan niet alleen de paarden van de koninklijke familie, maar ook de Gouden Koets en de Glazen Koets.||https://nos.nl/artikel/2438109-paleis-noordeinde-wil-ook-doordeweeks-open-voor-publiek
2022-07-24||Rusland op charmeoffensief met tour langs Afrikaanse landen || De Russische minister van Buitenlandse Zaken Sergej Lavrov is op werkreis door het Afrikaanse continent. Hij trekt de komende dagen in een bliksembezoek naar Egypte, Ethiopië, Uganda en Congo (Brazzaville) om daar de relaties te versterken. Het is een nieuw Russisch charmeoffensief en wordt gezien als voorbereidend bezoek voor een Rusland-Afrika-top, gepland later dit jaar. Rusland is onder meer op zoek naar diplomatieke steun, toegang tot Afrika's natuurlijke grondstoffen en het land wil ook laten zien dat het niet internationaal geïsoleerd is. In een interview dat Lavrov deze week gaf aan Russische staatsmedia, benadrukte hij dat ze Afrika nooit de les hebben gelezen, maar altijd hebben geholpen met het oplossen van problemen. In tegenstelling tot het Westen, bedoelde hij. De relaties tussen Rusland en Afrika zijn niet bevlekt door de "bloedige misdaad van het kolonialisme", zei de minister. Rusland wil zichzelf laten zien als gelijkwaardige partner. Een paar landen die Lavrov aandoet, hebben een steeds minder goede relatie met het Westen. Tussen Ethiopië, een groot en belangrijk land in de hoorn van Afrika, en de Verenigde Staten en de Europese Unie zijn de relaties de afgelopen jaren verslechterd door de oorlog in het noorden van Ethiopië, in de deelstaat Tigray. De EU schortte de begrotingssteun aan Ethiopië op en de VS schrapte de toegang tot een belangrijk handelsverdrag. De relaties met Uganda, ook in Lavrovs balboekje, en het Westen staan er ook steeds minder rooskleurig voor, vooral door kritiek over mensenrechtenschendingen. In de Russische verhaallijn van het land als gelijke partner en redder, heeft Rusland verschillende troeven. Rusland is intussen een grote wapenleverancier op het continent en heeft de afgelopen jaren steeds meer militaire overeenkomsten ondertekend met Afrikaanse partners, onder meer met Ethiopië en Nigeria. Een aantal Afrikaanse landen heeft Rusland echt als probleemoplosser omarmd, vooral op militair gebied, zoals de militaire junta in Mali, die hulp krijgt van Russische huurlingen van de Wagnergroep, hoewel dit wordt ontkend. Datzelfde geldt onder meer voor de Centraal-Afrikaanse Republiek, waar ook Russische huurlingen actief zijn. Maar de meeste Afrikaanse landen proberen vooralsnog neutraal te blijven. Rusland betekent voor veel landen wapens, graan en kunstmest. Maar het Westen staat veel hoger op de lijst als het gaat om investeringen, het ontwikkelen van infrastructuur en humanitaire hulp. De Amerikaanse president Biden kondigde deze week ook een VS-Afrika-top aan, in december. Om meer steun te krijgen zal Lavrov tijdens zijn bezoek waarschijnlijk ook de graandeal inzetten die Oekraïne en Rusland net samen met de Verenigde Naties hebben gesloten over de export van graan uit Oekraïne. Daar ligt ruim 20 miljoen ton graan te wachten op uitvoer. Dat heeft geleid tot fors hogere voedselprijzen en dat is in veel Afrikaanse landen hard voelbaar. Hoewel Eurocommissaris Josep Borrell de Russische blokkade van de Oekraïense export een doelbewuste poging van het Kremlin noemt om honger in de wereld te creëren en spreekt van een oorlogsmisdaad, heeft de Afrikaanse Unie (AU) van de Russische president Poetin gehoord dat westerse sancties de oorzaak zijn van de voedselcrisis en dat Rusland juist een oplossing wil. Er is twijfel over de uitvoerbaarheid van de graandeal, vooral ook na een raketaanval op de haven van Odessa gisteren. Maar de AU sprak in een verklaring van "een welkome ontwikkeling" voor Afrika, waar in de hoorn van Afrika een hongersnood dreigt. De vraag is vooral of Rusland meer ambitie gaat tonen om niet alleen op militair gebied, maar ook op economisch vlak een belangrijke partner te worden van het Afrikaanse continent. Het is afwachten welke beloftes er tijdens dit bezoek, en straks tijdens de Rusland-Afrika-top, worden gedaan, om zo de Russische invloedsfeer in Afrika verder uit te breiden.||https://nos.nl/artikel/2438103-rusland-op-charmeoffensief-met-tour-langs-afrikaanse-landen
2022-07-24||Feest in Tilburg loopt uit de hand, agenten bekogeld met stenen|| Een feest in Tilburg is vannacht uit de hand gelopen. Nadat er werd ingegrepen, ontstonden er vechtpartijen tussen aanwezigen en werd er met stenen naar agenten gegooid. Een bekende Eritrese zanger trad op in een horecapand, meldt Omroep Brabant. Mensen zonder kaartje probeerden de zaal binnen te komen. De beveiliging schakelde daarom de politie in om de orde te handhaven. Agenten beëindigden het optreden van de artiest na overleg met de eigenaar van het pand en de beveiliging. Daarna sloeg de vlam in de pan. Er werd een grote politiemacht ingezet met zo'n twintig auto's en politiehonden. De Zevenheuvelenweg, waar het feest was, was enige tijd afgesloten voor verkeer. Het achterlicht van een politieauto is beschadigd door een van de aanwezigen. De politie onderzoekt met camerabeelden wie dat heeft gedaan. Tot nu toe is er niemand aangehouden. Een grote politiemacht was aanwezig:||https://nos.nl/artikel/2438095-feest-in-tilburg-loopt-uit-de-hand-agenten-bekogeld-met-stenen
2022-07-24||Experts waarschuwen: stop met delen van 'mensonwaardige' beelden van daklozen|| Regelmatig delen agenten via sociale media beelden van dakloze mensen die onder meer op bankjes slapen, tot ongenoegen van deskundigen. Volgens hen verkleinen deze 'stereotiepe beelden' de tolerantie die mensen hebben tegenover deze groep mensen. "Dakloze 34-jarige man uit voormalig Zaïre slaapt regelmatig in portiek Woonhart. Hij leeft al 5 jaar op straat." Een wijkagent uit Zoetermeer plaatste die tekst vorige week bij een foto van een man in een blauwe slaapzak. De man zit tegen een muur, zijn gezicht is onherkenbaar gemaakt. Stichting Kansfonds zou zulke beelden het liefst niet meer zien. Het fonds begon recent een campagne om bewustwording te creëren over de beeldvorming over dakloze mensen. Foto's waarop een dakloos persoon in een slaapzak zit of op een bankje ligt te slapen met een blikje bier naast zich, dragen volgens programmaleider Willem van Sermondt bij aan een stereotiep beeld. Terwijl de groep thuislozen in Nederland volgens hem "heel divers" is. De wijkagent uit Zoetermeer is geen uitzondering. Een korte zoektocht op Twitter en Facebook levert meer van zulke 'bankjesfoto's' van agenten op. Eentje van een uitgetelde man op een bank in Rotterdam, beeld van een slapend dakloos persoon onder een zeil in Utrecht: al eerder kreeg de politie kritiek na het delen van zulke beelden. "40.000 dak- en thuislozen en we lopen er met een boog omheen omdat we ze gedehumaniseerd hebben", schreef presentator Tim Hofman in 2021 over het bericht van de Utrechtse politie. Van Sermondt is het daarmee eens. "Ik kan me voorstellen dat een agent denkt: hiermee kaart ik de problematiek van dakloosheid aan. Maar daarbij beseffen ze niet wat dit soort beelden voor negatief effect hebben." Hij vervolgt: "Het is niet menswaardig. Je beeldt mensen af in een hele kwetsbare situatie." Stichting Kansfonds lanceerde daarom de campagne #zowiljetochnietgezienworden. Het fonds roept mensen op foto's van zichzelf te delen, gemaakt op een moment dat je liever niet op de foto was gezet. Foto's van daklozen op straat - bijvoorbeeld gedeeld door de politie - verkleinen volgens Van Sermondt de tolerantie tegenover thuislozen. "De stereotiepe dakloze is nog altijd man, ouder, wit en kampt met een verslaving, bijvoorbeeld aan alcohol", zegt hij. "Dat was misschien 30 jaar geleden zo, maar de groep dakloze mensen is nu veel diverser." Van Sermondt: "De groep bestaat ook uit jongeren, mensen met een migratieachtergrond en vrouwen, deze mensen zijn vaak minder zichtbaar." Hij vindt dat de politie zulke foto's niet zou meer moeten plaatsen, omdat ze niets bijdragen aan het oplossen van de daklozenproblematiek. Ook media zouden meer realistische beelden moeten gebruiken, bijvoorbeeld van een opvang. Belangenbehartiger Straat Consulaat publiceerde vorig jaar een serie (representatieve) foto's van dakloze mensen: Judith Wolf, hoogleraar maatschappelijke zorg (Radboud Universiteit) onderstreept eveneens dat de groep erg divers is. "Het publieke beeld is dat van de verslaafde buitenslaper. Maar er zijn in Nederland ook veel mensen die via andere routes thuisloos zijn geworden." Economische daklozen bijvoorbeeld, die door een opeenstapeling van pech - zoals een echtscheiding en ontslag - in een klap hun zekerheid kwijtraken. Volgens Van Sermondt speelt verslaving absoluut niet altijd een rol. "Maar zulke foto's houden het beeld in stand dat mensen dakloosheid aan zichzelf te wijten hebben. De weerstand in de samenleving om mensen te helpen, groeit daardoor." Bovendien ziet Van Sermondt nog een ongewenst bij-effect. Veel thuislozen herkennen zich volgens hem niet in het stereotiepe beeld van dakloos zijn. Dat geldt vooral voor jongeren. Van Sermondt: "Van hen hoor ik vaak dat ze zichzelf niet echt dakloos vinden. Terwijl ze een lange periode geen stabiele situatie van huisvesting hebben." Volgens de deskundige is dat een probleem, omdat thuislozen daardoor minder geneigd zijn zich te melden bij hulppunten. Wolf is verbolgen over de politiebeelden. "Je objectiveert mensen totaal." De hoogleraar vervolgt: "Zulke beelden dragen bij aan hun verlies van eigenwaarde, ze krijgen het gevoel dat ze overbodig zijn in de samenleving. We weten uit onderzoek dat een lage zelfwaarde slecht is voor de gezondheid." Beide deskundigen roepen de politie op zulke beelden niet meer online te zetten. Wolf: "Je zet daklozen als het ware apart van de rest van de samenleving. Als agent kun je dat echt niet doen."||https://nos.nl/artikel/2438094-experts-waarschuwen-stop-met-delen-van-mensonwaardige-beelden-van-daklozen
2022-07-24||Wekdienst 24/7: Laatste dag Tour de France • Paus naar Canada voor excuses|| Goedemorgen! Op de laatste dag van de Tour de France worden zo goed als zeker twee renners van de Nederlandse ploeg Jumbo-Visma in Parijs gehuldigd. En paus Franciscus begint aan zijn bezoek in Canada. Maar eerst het weer. Vandaag is er veel ruimte voor de zon, alleen in het noorden komen wat wolken voor. De temperatuur stijgt naar 26 tot 31 graden. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. De Oekraïense president Zelensky heeft de Russische raketaanval op de havenstad Odessa aan de Zwarte Zee veroordeeld als "duidelijke Russische barbaarsheid". De havenstad werd nog geen 24 uur na het tekenen van een graandeal tussen Oekraïne en Rusland beschoten met raketten. Zelensky zei gisteravond in een videoboodschap dat de aanval een nieuwe reden is voor andere landen om Oekraïne wapens te geven "die nodig zijn voor de overwinning". Zwerfplastic is zelfs te vinden op de meest afgelegen plekken van de wereld. Zo ook op Spitsbergen, bij de onbewoonde Noordpool. Onderzoekers vullen er tassen vol aangespoeld plastic en onderzoeken wat de gevolgen ervan zijn op het milieu. Fijne zondag!||https://nos.nl/artikel/2438092-wekdienst-24-7-laatste-dag-tour-de-france-paus-naar-canada-voor-excuses
2022-07-24||Zelensky: raketaanval Odessa is 'Russische barbaarsheid'|| De Oekraïense president Zelensky heeft de Russische raketaanval op de havenstad Odessa aan de Zwarte Zee veroordeeld als "duidelijke Russische barbaarsheid". De havenstad werd nog geen 24 uur na het tekenen van een graandeal tussen Oekraïne en Rusland beschoten met raketten. Zelensky zei gisteravond in een videoboodschap dat de aanval een nieuwe reden is voor andere landen om Oekraïne wapens te geven "die nodig zijn voor de overwinning". Rusland heeft vanochtend via de woordvoerder van het ministerie van Buitenlandse Zaken erkend dat het een precisieaanval met raketten heeft uitgevoerd op de haven van Odessa. Het doel was volgens Rusland een marineschip. Volgens het leger van Oekraïne zijn er zaterdag vier kruisraketten afgevuurd op de haven. Twee daarvan zouden "haveninfrastructuur" hebben geraakt, stellen een lokale overheidsfunctionaris en een Oekraïense legereenheid op Telegram. De twee andere raketten zijn volgens het leger neergehaald. In de haven van Odessa waren brandweerlieden druk bezig om de branden te blussen: Een aantal mensen zou door de aanval gewond zijn geraakt. Zelensky zei verder dat de Oekraïense troepen oprukken in de Oost-Oekraïense regio Cherson, die aan het begin van de oorlog door Rusland was ingenomen. De Oekraïners hebben met een door Amerika aangeleverd langeafstandswapen onder meer een brug aangevallen. Als die vernietigd is, komen de Russen in de problemen met de bevoorrading van hun troepen. Maar volgens het Russische persbureau TASS is de brug nog steeds in gebruik. Het Oekraïense ministerie van Defensie heeft burgers in Enerhodar, nabij de kerncentrale Zaporizja, via Telegram opgeroepen door te geven waar de Russische troepen precies zitten en wie er met de Russen samenwerkt. De informatie kan worden doorgegeven per telefoon of via berichtenapps.||https://nos.nl/artikel/2438076-zelensky-raketaanval-odessa-is-russische-barbaarsheid
2022-07-24||Dierentuin Zürich verliest binnen een maand drie olifanten aan herpesvirus|| In de dierentuin van het Zwitserse Zürich is voor de derde keer binnen een maand een olifant gestorven aan het herpesvirus. Het vijfjarige vrouwtje Ruwani overleed gisterochtend plotseling terwijl ze een dag eerder nog geen ziekteverschijnselen had. De olifant kreeg ook antivirale medicijnen om haar te beschermen tegen het virus dat alle olifanten latent bij zich dragen. Eerder bezweken het tweejarige stiertje Umesh en het vrouwtje Omysha (8) al aan het virus. Vooral jonge olifanten zijn bijzonder vatbaar voor het herpesvirus omdat de bescherming door de antistoffen van hun moeder afneemt en hun eigen immuunsysteem dan mogelijk nog geen antistoffen heeft gevormd. "Een derde olifant kwijtraken door dit angstaanjagende virus in zo'n korte tijd is tragisch", zei directeur Severin Dressen in de Zwitserse media. "Het is een heel trieste dag. Het is extra frustrerend dat we machteloos staan tegen dit virus ondanks de beste medische zorg van het universiteitsziekenhuis voor diergeneeskunde." De dierentuin verwacht niet dat er nog meer dieren zullen overlijden, omdat de jongste olifant in Zürich nu 17 is.||https://nos.nl/artikel/2438069-dierentuin-zurich-verliest-binnen-een-maand-drie-olifanten-aan-herpesvirus
2022-07-24||Bosbrand Californië breidt zich verder uit|| De bosbrand bij het Yosemite National Park in de Amerikaanse staat Californië breidt zich steeds verder uit. Inmiddels staat ruim 4800 hectare aan natuurgebied in brand en daarmee is de Oak Fire uitgegroeid tot de grootste brand van dit seizoen in het gebied. Meer dan 6000 mensen zijn uit de omgeving geëvacueerd, verschillende wegen zijn afgesloten en het vuur bedreigt volgens de brandweer zo'n 2000 gebouwen. Tot nu toe zijn geen doden of gewonden gemeld. De gouverneur van Californië heeft de noodtoestand uitgeroepen in het gebied. De brand brak vrijdagmiddag uit en is sindsdien zes keer zo groot geworden. De hoge temperaturen, droogte en een lage luchtvochtigheid dragen bij aan de sterke uitbreiding van de vuurzee. Ruim 400 brandweerlieden zijn ingezet om de brand te bestrijden. Ze gebruiken daarbij onder meer helikopters, blusvliegtuigen en bulldozers. Tot nu toe lukt het niet de brand onder controle te krijgen. Het zuidwesten van de Verenigde Staten kampt al geruime tijd met bosbranden. Bijna twee weken geleden woedde een grote brand in het Yosemite Park zelf. Het vuur naderde toen de rand van de Mariposa Grove, waar ruim 500 sequoia's staan. Veel van deze reuzenbomen zijn duizenden jaren oud. De brandweer slaagde er uiteindelijk in om de bomen te redden. Bekijk beelden van de bosbrand:||https://nos.nl/artikel/2438067-bosbrand-californie-breidt-zich-verder-uit
2022-07-24||Doden bij overstromingen in Iran|| Bij overstromingen in het zuiden van Iran zijn zeker 22 mensen om het leven gekomen en is een persoon vermist, zeggen de lokale autoriteiten. Door hevige regenval traden rivieren buiten hun oevers. 55 mensen werden uit hun auto gered nadat ze verrast waren door het plotseling stijgende water van een rivier. Tijdens zomerweekenden trekken veel Iraniërs naar koelere gebieden, zoals meren en rivieren. Iran heeft het afgelopen decennium herhaaldelijk te maken met grote droogtes. Als er daarna stortregens op de uitgedroogde aarde vallen, kan het water niet weg en ontstaan er overstromingen. De gouverneur van de Fars-provincie heeft voor vandaag een dag van rouw aangekondigd. Ook voor de komende dagen wordt noodweer verwacht.||https://nos.nl/artikel/2438066-doden-bij-overstromingen-in-iran
