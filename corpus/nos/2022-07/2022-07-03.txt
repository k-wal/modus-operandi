2022-07-03||Twee woningen ontruimd in Huizen, zwaarbewapende agenten in de wijk|| In Huizen (Noord-Holland) zijn op last van de burgemeester twee woningen voor tien dagen gesloten omdat gevreesd wordt voor de veiligheid van de bewoners en buurtbewoners. Zwaarbewapende agenten bewaken de buurt, meldt de gemeente. Waarom de woningen zijn ontruimd is niet duidelijk. De politie verwijst naar de gemeente. Burgemeester Meijer van Huizen zegt dat sprake is van een ernstige dreiging, maar dat hij geen details kent. Volgens de gemeente zijn de signalen die politie en justitie hebben ontvangen zodanig dat een "onmiddellijk gevaar voor verstoring van de openbare orde en veiligheid" dreigt. "Mij is verzekerd dat het openhouden van de woningen een gevaar kan opleveren voor de bewoners en de omwonenden", zegt Meijer in een verklaring. "Dat is voor mij voldoende om tot voorlopige sluiting over te gaan." De bewoners van de twee huizen hebben elders onderdak gevonden. Buurtbewoners zijn door de gemeente geïnformeerd.||https://nos.nl/artikel/2435190-twee-woningen-ontruimd-in-huizen-zwaarbewapende-agenten-in-de-wijk
2022-07-03||NS snijdt verder in aantal treinritten door personeelstekort || De NS zet deze week weer minder treinen in dan afgelopen week als gevolg van de personeelstekorten. Op zes trajecten vallen vanaf vandaag ritten uit; soms alleen in de spits, maar soms ook een groot deel van de dag. Het gaat onder meer om sprinters tussen Gouda en Den Haag en Rotterdam, en om intercity's van Amsterdam naar het noorden en het zuiden. Een overzicht van alle trajecten met uitval:  Afgelopen week ging het nog om vier trajecten waar minder treinen reden door gebrek aan personeel. Zo reden er bijvoorbeeld minder Intercity Direct-treinen over de hogesnelheidslijn tussen Amsterdam en Rotterdam. Komende week worden dus zes trajecten getroffen, in de week van 11 juli acht. "Het wordt spannend", zegt een NS-woordvoerder over de dienstregeling tijdens de zomer. Staatssecretaris Vivianne Heijnen (Infrastructuur) schreef al in een Kamerbrief dat het personeelstekort mogelijk zal aanhouden tot na de zomer. Over de gevolgen voor de reizigers zegt de NS-woordvoerder: "Er zijn tekorten over de hele linie en uiteraard willen we geen treinen schrappen, maar doen dit op trajecten waar het het 'minste pijn' doet en waar personeelstekorten op dit moment het grootst zijn". Er is een groot tekort aan machinisten en conducteurs, maar dat zijn niet de enige vacatures. NS zoekt bijvoorbeeld ook servicemedewerkers en IT-personeel. In totaal zijn er zo'n 1100 vacatures. Wanneer kandidaten solliciteren voor de functie machinist of conducteur, kunnen ze niet direct worden ingezet. Een opleiding tot machinist duurt twee jaar en voordat je in de trein kaartjes kunt gaan controleren volg je een opleiding van zes maanden. Een ander probleem bij het tekort aan machinisten is 'baanbekendheid'. "Elke machinist heeft zijn eigen trajecten en kan daarom niet overal worden ingezet", zegt de NS-woordvoerder. "Vooral in het weekend vraagt het om veel flexibiliteit." Ook bij andere ov-bedrijven spelen personeelsproblemen. Zo reden de afgelopen week de treinen van Arriva in de Achterhoek volgens een aangepaste dienstregeling vanwege ziekteverzuim onder personeel. In de overige vier regio's waar Arriva actief is, rijden de treinen normaal.||https://nos.nl/artikel/2435173-ns-snijdt-verder-in-aantal-treinritten-door-personeelstekort
2022-07-03||Makelaars: 'Fors meer horecazaken te koop door financiële problemen'|| Sinds het begin van dit jaar is het aantal horecabedrijven dat te koop staat, met zeker een kwart toegenomen in vergelijking met de afgelopen twee coronajaren. Veelal stoppen de horecabazen vanwege financiële problemen. Makelaars schatten dat ze sinds januari 25 tot 30 procent meer horecabedrijven in de aanbieding hebben. Sectoreconoom Gerarda Westerhuis van ABN Amro bevestigt de toename. Volgens branchevereniging Koninklijke Horeca Nederland zijn er meerdere oorzaken voor de stijging. "Denk aan de onzekerheid over aankomende winter en het personeelstekort", zegt een woordvoerder. "Veel ondernemers kampen daarnaast met coronaschulden, stijgende prijzen en hogere personeelskosten. Ondernemers maken de balans op en kijken of ze door willen gaan." De afgelopen twee jaar konden ook zwakkere horecabedrijven overeind blijven door de coronasteunmaatregelen van de overheid. Maar de coronasteun is gestopt en bedrijven moeten vanaf oktober de belastingschulden die ze in coronatijd hebben gemaakt terugbetalen. Dat is voor een aantal zaken het moment van de waarheid. "De coronasteun heeft een hoop partijen kunstmatig in het leven gehouden", zegt Gertjan Slob, directeur Onderzoek van Locatus. "Die vallen nu om." Makelaars horen van stoppende horecabazen verschillende verhalen. Bij ondernemer Miranda Ouwekerk is door de coronacrisis haar buffer op. Ze heeft er geen vertrouwen meer in dat haar restaurant in Oud-Beijerland de komende tijd goed gaat draaien. "Er zijn niet genoeg goede koks te vinden, en de koks die er zijn hebben een hoog uurtarief", zegt Ouwekerk. "Daar komt ook nog bij dat de inkoop- en energieprijzen zijn gestegen. Dat hou je niet lang vol." Overigens geldt niet in alle regio's en segmenten dat meer horeca-eigenaren hun zaak te koop zetten. "Vraag en aanbod blijven bij ons redelijk gelijk", zegt horecamakelaar Lukas Arends, die actief is in het Gooi en in Amsterdam. Bovendien zijn er genoeg horecamensen die wél vertrouwen in de toekomst hebben, want sinds het begin van dit jaar zijn er ook iets meer kopers. "Aan de ene kant zie je dat bedrijven die al op omvallen stonden vóór corona, dat nu alsnog doen", zegt Slob van Locatus. "Aan de andere kant zijn de partijen die het goed doen en willen uitbreiden dat nu ook aan het doen. En dat houdt elkaar in evenwicht." "Ik zie ook dat kleine bedrijven sneller in de verkoop gaan, en grote spelers en ketens als Loetje of Happy Italy juist kunnen blijven groeien", bevestigt landelijk makelaar Michael Klaassen. De optimisten in de horecabranche zijn nu vooral bezorg- en afhaalbedrijven, ziet makelaarsvereniging NVM. Eerder stelde de Kamer van Koophandel al vast dat in de horeca de meeste startende ondernemers zijn te vinden. De groei zit vooral in de zogenoemde event-catering, waarbij ondernemers minder vaak vast zitten aan een pand.||https://nos.nl/artikel/2435165-makelaars-fors-meer-horecazaken-te-koop-door-financiele-problemen
2022-07-03||Arrestaties voor witwassen bij berichtendienst EncroChat|| De politie heeft drie mensen aangehouden die betrokken zouden zijn geweest bij het bedrijf EncroChat, dat telefoons leverde om versleuteld mee te communiceren. Criminelen maakten hier massaal gebruik van, tot in 2020 bleek dat de Nederlandse en Franse politie de in Europa gevestigde berichtendienst hadden gehackt en maandenlang live meelazen. Het Openbaar Ministerie bevestigt de arrestaties, die in Nederland werden verricht. De verdachten zouden betrokken zijn geweest bij "de criminele organisatie rond EncroChat", en zich onder andere schuldig hebben gemaakt aan het witwassen van crimineel geld. Afgelopen week zijn er ook doorzoekingen geweest, maar het OM wil vanwege het lopend onderzoek geen nadere mededelingen doen. De verdachten zitten in ieder geval nog twee weken vast. De afgelopen twee jaar zijn naar schatting honderden verdachten gearresteerd op basis van EncroChat-berichten. Het bedrijf had 12.000 gebruikers in Nederland. Er lopen vele tientallen rechtszaken waarin de berichten als bewijs worden gebruikt. Advocaten hebben daar regelmatig kritiek op, omdat onduidelijk is hoe de politie EncroChat heeft gehackt en of dat volgens de regels is gegaan. Toch is al in meerdere zaken geoordeeld dat het bewijs toelaatbaar is en zijn er verdachten veroordeeld tot gevangenisstraffen. De afgelopen maanden zijn in het buitenland ook al mensen aangehouden voor het opzetten en runnen van EncroChat, meldden verschillende media. Wie de verdachten zijn die in Nederland zijn opgepakt, is nog onduidelijk. Het OM heeft de mensen achter eerder opgerolde berichtendiensten, zoals Ennetcom en PGP Safe, ook vervolgd voor witwassen. Volgens het OM wisten de oprichters van deze bedrijven dat ze een criminele markt bedienden en dus dat de winst die ze maakten kwam uit crimineel geld. In het geval van Ennetcom leidde dit tot een veroordeling voor witwassen, bij PGP Safe niet. De bedrijven leverden allemaal zogeheten PGP-telefoons, speciale toestellen om versleuteld mee te communiceren. Tot nu toe heeft de politie al vijf berichtendiensten gekraakt, waar vele tientallen miljoenen berichten zijn onderschept.||https://nos.nl/artikel/2435163-arrestaties-voor-witwassen-bij-berichtendienst-encrochat
2022-07-03||Weer rinkelt de telefoon bij Johan Remkes om een hoofdpijndossier op te lossen|| Als er in de politiek iets aan de hand is wat onoplosbaar lijkt, wie bel je dan? Johan Remkes. Opnieuw is de 71-jarige VVD-mastodont opgetrommeld als Haagse ghostbuster. Ditmaal moet hij als "onafhankelijk gespreksleider" proberen de geest terug in de fles te bemiddelen in het oplopende stikstofconflict tussen boeren en kabinet. Remkes bleek in de laatste jaren onmisbaar als oplosser van hoofdpijndossiers. Het meest vers in het geheugen ligt het vlottrekken van de formatie van kabinet-Rutte IV. Elke potentiële coalitiepartij sloot wel een noodzakelijke andere partij uit, na de vertrouwenscrisis die ontstond toen premier Rutte een "functie elders" had geopperd voor het kritische CDA-Kamerlid Pieter Omtzigt. Met flink wat geestelijk massagewerk wist hij een doorstart te forceren van kabinet-Rutte III, door VVD, D66, CDA en ChristenUnie weer aan de onderhandelingstafel te krijgen. De Groninger heeft een lange staat van dienst in de politiek. Hij heeft ongeveer elke denkbare functie vervuld. Ooit begon Remkes als gedeputeerde in zijn thuisprovincie, daarna was hij lid van de Tweede Kamer, staatssecretaris, minister, vicepremier en commissaris van de koning. Tot zover zijn reguliere loopbaan. Nadat hij was vertrokken als commissaris van de koning in Noord-Holland in 2018, kondigde Remkes aan met pensioen te gaan. Hij wilde meer tijd besteden aan zijn privéleven. Maar van die plannen kwam weinig terecht toen zich flinke politieke problemen aandienden in Den Haag - dat wil zeggen: de gemeente Den Haag. Burgemeester Pauline Krikke stapte in 2019 op na een zeer kritisch rapport over het uit de hand gelopen vreugdevuur in Scheveningen. Tegelijk was er ook een crisis ontstaan door corruptieonderzoek naar wethouders Richard de Mos en Rachid Guernaoui, waardoor het college viel. Remkes werd uit Groningen teruggeroepen om de burgemeestersfunctie waar te nemen, en orde op zaken te stellen in de Haagse gemeenteraad. Dat lukte. Na negen maanden droeg hij de ambtsketen over aan de nieuwe burgemeester Jan van Zanen, en werd hij prompt benoemd tot ereburger van Den Haag. Intussen was Remkes ook in het stikstofdossier gedoken. De Raad van State had in 2019 een streep gezet door het Nederlandse stikstofbeleid en Remkes moest als voorzitter van het Adviescollege Stikstofproblematiek een rapport uitbrengen hoe nu verder. Het advies van Remkes werd in juni 2020 gepresenteerd en dient als een soort brondocument van de huidige stikstofplannen van het kabinet. Na twee troubleshoot-klussen zei Remkes nu echt met pensioen te gaan. Alhoewel, niet veel later nuanceerde Remkes dat door te zeggen dat een nieuwe klus vanuit Groningen geklaard moest kunnen worden. Een paar maanden daarna werd hij waarnemend gouverneur in Limburg. Het volledige provinciebestuur was opgestapt om een subsidieschandaal en Remkes moest zorgen voor een nieuw bestuur. Nog tijdens zijn tijdelijke gouverneurschap mocht Remkes ook proberen een nieuwe regeringscoalitie te formeren. Het resulteerde in kabinet-Rutte IV. Nu moet Remkes het kabinet opnieuw te hulp komen als bemiddelaar in de boerencrisis. Boerenorganisaties en enkele oppositiepartijen reageren lauw tot uiterst kritisch op Remkes' aanstelling. Een VVD'er die met zijn rapport ook nog aan de inhoudelijke basis stond van het huidige stikstofplan kun je moeilijk een "onafhankelijke gespreksleider" noemen, luidt de kritiek. Remkes zal dat waarschijnlijk pareren met verwijzing naar zijn verleden. Ook toen hij voorzitter van het Adviescollege Stikstofproblematiek was, kreeg hij soortgelijke kritiek. Maar ondanks zijn achtergrond als VVD'er bracht hij toch een stevig kritisch rapport uit over de plannen van een kabinet onder leiding van VVD'er Mark Rutte en dat vond hij niet lastig, zei hij tegen NRC: "Ik zit daar als onafhankelijk voorzitter. Als je je eigen politieke voorkeur in zo'n rol op de voorgrond plaatst en je eigen opvattingen door wil drukken, dan wordt het een hopeloze mislukking." Toch bestaat de kans dat Remkes' tegenstanders zijn achtergrond wel op de voorgrond plaatsen, hoewel ook zij moeten toegeven dat Remkes in het verleden veel succes heeft gehaald. "Groot respect voor zijn staat van dienst, dat staat buiten kijf", aldus leider Caroline van der Plas van de BoerBurgerBeweging. Nu is het aan hem om de critici die denken dat hij automatisch aan de kant van het kabinet staat ervan te overtuigen dat ze spoken zien.||https://nos.nl/artikel/2435160-weer-rinkelt-de-telefoon-bij-johan-remkes-om-een-hoofdpijndossier-op-te-lossen
2022-07-03||Meerdere doden bij schietpartij in winkelcentrum Kopenhagen, verdachte vast|| Bij een schietpartij in een winkelcentrum in Kopenhagen zijn meerdere mensen gedood, meldt de Deense politie. Een 22-jarige Deen is aangehouden voor betrokkenheid bij de zaak. De politie sluit een terroristisch motief niet uit en doet daar op dit moment onderzoek naar. Ook wordt nog onderzocht of er andere mensen betrokken waren bij het incident, maar daarvoor zijn vooralsnog geen aanwijzingen, aldus de politie. Dit zijn beelden van wat er binnen gebeurde. Ze zijn geverifieerd door de NOS:  Een getuige zegt tegen het Deense dagblad Jyllands-Posten dat er schoten te horen waren en dat mensen massaal wegvluchtten. Ook op beelden is te zien hoe mensen het winkelcentrum in paniek verlaten. De politie raadt iedereen die vandaag in het winkelcentrum was en ongedeerd is, aan om hun familie of vrienden te bellen om hen gerust te stellen. Op sociale media circuleert een mogelijke naam van de verdachte en wordt verwezen naar een YouTube-account. Het is niet bevestigd dat dat account van de verdachte is. Op het account zijn vrijdag drie video's geüpload, waarop te zien is hoe een jonge man een wapen hanteert dat lijkt op het wapen dat nu is gebruikt. Hij zet het onder meer tegen zijn hoofd. In een van de video's draagt de man een mouwloos hemd dat lijkt op de kleding die de verdachte aanhad. De video's hebben de titel 'I don't care'. In reactie op de gebeurtenissen is een receptie van de Deense kroonprins Frederik geannuleerd, meldt de koninklijke familie in een verklaring. Frederik zou aanwezig zijn bij een receptie op het koninklijke jacht in Sønderborg ter ere van de Tour de France, waarvan de eerste drie etappes in Denemarken waren. De Tour de France laat in een verklaring op Twitter weten "geschokt en bedroefd" te zijn door het schietincident en mee te leven met de slachtoffers en hun families. In de Royal Arena, vlak bij het winkelcentrum zou de Britse zanger Harry Styles vanavond een concert geven. Lang was onduidelijk of dat door zou gaan, maar rond 21.45 uur meldde de concertorganisator aan het aanwezige publiek dat het concert is afgelast. Meerdere Deense politici spreken hun afschuw over de gebeurtenis uit. Het beroemde attractiepark Tivoli in Kopenhagen heeft laten weten dat de viering van de Amerikaanse Onafhankelijkheidsdag maandag niet door gaat. Ook een vuurwerkshow in het park is afgelast.||https://nos.nl/artikel/2435159-meerdere-doden-bij-schietpartij-in-winkelcentrum-kopenhagen-verdachte-vast
2022-07-03||Oekraïne bevestigt Russische inname Lysytsjansk • 'Zes doden bij aanvallen op Slovjansk'|| De laatste Oekraïense troepen uit de oostelijke stad Lysytsjansk zijn daar vertrokken, zegt het Oekraïense leger. Volgens de legerleiding zou voortzetting van de verdediging van de stad "fatale gevolgen" hebben. "Om de levens van de Oekraïense troepen te sparen, hebben we besloten ons terug te trekken", meldt de legerleiding in een verklaring. De stad werd de afgelopen dagen fel bestookt door Russische wapens. Rusland zei eerder vandaag dat het leger de hele stad in handen heeft, en daarmee ook de volledige provincie Loegansk. Vorige week veroverde het Russische leger ook de nabijgelegen stad Severodonetsk. Australië gaat Oekraïne nog eens 34 legervoertuigen leveren. Ook legt het land de import van goud uit Rusland aan banden, heeft premier Albanese gezegd bij een bezoek aan Kiev. De gepantserde voertuigen die Australië gaat leveren zijn bedoeld om militairen veilig te vervoeren. Verder komen er sancties en inreisverboden voor nog eens zestien Russische ministers en oligarchen. De Australiërs hebben daarmee in totaal 843 Russen op de sanctielijst gezet. De Oekraïense ambassadeur in Turkije zegt dat de Turkse douane een Russisch vrachtschip met gestolen graan uit Oekraïne heeft tegengehouden. "We hebben volledige medewerking. Het schip ligt momenteel bij de ingang van de haven, het is aangehouden door de douane van Turkije", zei ambassadeur Vasyl Bodnar op de Oekraïense televisie. Volgens Bodnar wordt morgen bepaald wat er met het schip gaat gebeuren. Afgelopen vrijdag schreef hij op Twitter dat het schip Zhibek Zholy dat vanuit de bezette Oekraïense havenstad Berdjansk was vertrokken de haven van het Turkse Karasu was binnengevaren. Ook schreef hij dat hij er vertrouwen in had dat Turkije beslissingen zou nemen om "pogingen om Oekraïne's territoriale integriteit te schenden, te voorkomen". Turkije onderhoudt goede banden met zowel Rusland als Oekraïne, en liet eerder blijken graag een bemiddelende rol te willen spelen.  Bij Russische raketaanvallen op de Oost-Oekraïense stad Slovjansk zijn zes doden en een onbekend aantal gewonden gevallen, zegt de burgemeester van die stad. Op vijftien plaatsen zou brand zijn uitgebroken. Meer details zijn niet bekend. Volgens de burgemeester waren het de zwaarste luchtaanvallen van de laatste tijd. Slovjansk ligt 75 kilometer ten westen van Lysytsjansk in de regio Donetsk. De Russen claimden eerder vandaag de inname van Lysytsjansk. De Russische Defensieminister heeft president Poetin verteld dat Lysytsjansk is ingenomen en dat de Russen daarmee de hele regio Loegansk in handen hebben. Kiev heeft nog niet gereageerd op de bewering. Sergej Sjojgoe heeft Poetin over de 'bevrijding' van de regio Loegansk geïnformeerd, zegt het ministerie van Defensie. "De Russische gewapende troepen, samen met eenheden van de volksmilitie van de Volksrepubliek Loegansk, hebben volledige controle over de stad Lysytsjansk gekregen", aldus een verklaring van het ministerie. Loegansk verklaarde zich een onafhankelijke volksrepubliek, wat Poetin op 21 februari erkende. Loegansk en de regio Donetsk vormen samen een deel van de Donbas. Bij een raketaanval maandag op een winkelcentrum in de Oekraïense stad Krementsjoek vielen tientallen doden en gewonden. Het gebeurt geregeld dat in het land burgerslachtoffers vallen bij een raketaanval op een niet-militair doel. In de uren en dagen na de aanval volgden reacties en beelden elkaar gestaag op. Wat weten we wel en wat niet? Check de video: De Russen lijken de stad Lysytsjansk in de regio Loegansk bijna in handen te hebben. "De bezetters krijgen voet aan de grond", zegt gouverneur Serhi Hajdaj op Telegram, waarbij zij volgens hem gebruikmaken van "onbegrijpelijk wrede tactieken". Gisteravond zei een adviseur van president Zelensky dat Russische troepen voor het eerst de rivier tussen Severodonetsk en Lysytsjansk waren overgestoken, wat leidde tot een "dreigende" situatie, meldt persbureau AP. Een Rusland-ambassadeur in de zelfverklaarde volksrepubliek Loegansk zegt dat Lysytsjansk "onder controle is gebracht", maar "nog niet bevrijd", meldt persbureau Reuters. Als de Russen ook deze stad in handen krijgen, zijn ze een stap dichter bij hun doel van bezetting van de Donbas. De Amerikaanse denktank Institute for the Study of War (ISW) meldt dat Oekraïense troepen zo goed als weg zijn uit de stad. "Ze hebben zich waarschijnlijk opzettelijk teruggetrokken uit Lysytsjansk, wat resulteerde in de Russische inname van de stad op 2 juli." Op beelden heeft ISW Russische troepen gezien die "nonchalant rondlopen" in het noorden en zuidoosten van de stad, op een manier die "suggereert dat er weinig of geen Oekraïense troepen meer in de stad overblijven". Oekraïne heeft luchtaanvallen uitgevoerd op een Russische basis in de zuidoostelijke stad Melitopol, die onder controle staat van de Russen. Dat heeft de burgemeester bekendgemaakt. Zelf is hij niet meer in de stad. Er zouden zo'n dertig raketten zijn afgevuurd. Het Russische persbureau RIA bevestigt dat er aanvallen zijn geweest, naar verluidt vonden die plaats in de buurt van de lokale luchthaven. Er zouden appartementen zijn beschadigd maar geen slachtoffers zijn. Melitopol ligt in het zuidoosten van het land, tussen Mairoepol en Mykolajiv. Door explosies in de Russische stad Belgorod, niet ver van de grens met Oekraïne, zijn minstens drie inwoners om het leven gekomen. Er zijn vijf huizen verwoest, 34 andere huizen en elf appartementencomplexen raakten beschadigd. Dat meldt de regionale gouverneur via Telegram. Hij suggereert dat het ging om een aanval vanuit Oekraïne en voegt toe dat "het luchtverdedigingssysteem heeft gewerkt". Belgorod was al eerder in de oorlog doelwit van aanvallen, waarvan Rusland zegt dat Oekraïne erachter zat. Begin april vlogen helikopters de grens over om een oliedepot in de stad onder vuur te nemen, al is die aanval nooit door Kiev opgeëist. In de maanden daarna werden ook andere militaire doelen in de stad beschoten. De stad is een strategisch belangrijke locatie voor de Russische troepen die actief zijn in Oekraïne. De oliedepots in Belgorod worden bijvoorbeeld gebruikt om Russische troepen te bevoorraden. Via sociale media worden veel beelden gedeeld van explosies in Belgorod, vooralsnog niet geverifieerd: Zowel de Russen als de Oekraïners claimen de strategisch gelegen Oost-Oekraïense stad Lysytsjansk onder controle te hebben. Oekraïne stelt dat zijn troepen zwaar onder vuur liggen, maar houdt vol dat de laatste grote stad in de oostelijke regio Loegansk niet is ingenomen. Door Rusland gesteunde separatisten zeggen echter dat ze met succes de stad zijn binnengetrokken en het centrum hebben bereikt. Russische media tonen beelden van separatisten of Russische troepen die door de straten van Lysytsjansk paraderen. Ook wordt door Russische bronnen via Twitter een video verspreid waarin een Sovjetvlag is te zien die naar verluidt op de ruïnes van het administratieve centrum van de stad is geplaatst. Die informatie kan niet worden geverifieerd. Gisteren stelden de separatisten al de stad volledig te hebben omsingeld, maar ook dat werd door de Oekraïners tegengesproken. De naastgelegen stad Severodonetsk werd vorige week al door Russische troepen ingenomen. Goedemorgen, welkom in het liveblog van zondag 3 juli over de oorlog in Oekraïne. Het liveblog van gisteren vind je hier.||https://nos.nl/liveblog/2435063-oekraine-bevestigt-russische-inname-lysytsjansk-zes-doden-bij-aanvallen-op-slovjansk
2022-07-03||Internationaal gevierde Britse theaterregisseur Peter Brook (97) overleden|| De internationaal gevierde Britse theaterregisseur Peter Brook is op 97-jarige leeftijd overleden. Brook regisseerde toneelstukken en opera's in onder meer Engeland, Frankrijk en de Verenigde Staten en won meerdere Tony Awards, de belangrijkste theaterprijzen in de VS. Brook, zoon van twee Lets-Joodse ouders, werd in 1925 in Londen geboren. Na zijn studie aan de universiteit van Oxford werkte hij aanvankelijk bij een reclamebureau, maar al snel kwam hij bij zijn grote liefde, het theater, terecht. Brook regisseerde toneelstukken met grote acteurs als Laurence Olivier en Vivien Leigh. Hij werkte onder meer voor het Royal Opera House in Londen en de Royal Shakespeare Company. Zijn stukken werden vaak opgevoerd op niet-traditionele locaties als gymzalen en verlaten fabrieken. Hij schepte genoegen in "het opschudden van afschuwelijke, afstompende, oude conventies", zoals hij het verwoordde. In 1970 verhuisde Brook van New York naar Parijs waar hij het experimentele theatergezelschap International Centre of Theatre Research opzette. Met dit gezelschap kwam hij terecht in het monumentale Théâtre des Bouffes du Nord, waar hij tot en met 2011 bleef werken. Hij maakte er onder meer een versie van Mozarts Die Zauberflöte waarin hij meerder personages schrapte en de verhaallijn aanpaste, iets wat hij ook al eerder met andere stukken had gedaan. Ondanks dat zijn ogen achteruitgingen bleef hij ook daarna nog doorgaan met regisseren. Zijn laatste stuk Why? dat hij zelf schreef, werd in Parijs en New York opgevoerd. Hij schreef meerdere boeken over regisseren. Zijn uitgever Nick Hern Books, die het nieuws over zijn dood bekendmaakte, noemt Brook een man "die een enorme artistieke erfenis nalaat". Naast zijn werk als theaterregisseur, werkte hij ook als filmregisseur. Zo regisseerde hij In 1963 Lord of the Flies. Daarvoor werd hij genomineerd voor een Gouden Palm op het filmfestival van Cannes.||https://nos.nl/artikel/2435153-internationaal-gevierde-britse-theaterregisseur-peter-brook-97-overleden
2022-07-03||Negen kinderen gewond door losgeraakt springkasteel in Duitsland|| In de Duitse plaats Gondershausen in de deelstaat Rijnland-Palts zijn negen kinderen gewond geraakt bij een ongeluk met een springkasteel. De Duitse politie meldt dat het speeltoestel door een windvlaag losraakte en over een vier meter hoog hek werd geblazen. Het springkasteel kwam uiteindelijk tientallen meters verderop terecht. De vijftien kinderen die op het springkussen zaten, maakten een val van vier à vijf meter. Vijf kinderen zijn zwaargewond geraakt en overgebracht naar het ziekenhuis. Vier van hen werden met reddingshelikopters naar ziekenhuizen in de buurt gebracht.||https://nos.nl/artikel/2435149-negen-kinderen-gewond-door-losgeraakt-springkasteel-in-duitsland
2022-07-03||Branden bij Russische rekruteringsbureaus: 'Dit is pas het begin'|| Het geluid van brekend glas is te horen wanneer een onherkenbare man - capuchon op, gezicht bedekt - een steen door een raam gooit. Een tweede man gooit molotovcocktails. Vier stuks slaan kapot tegen het rekruteringsbureau van het Russische leger; achter het raam op de eerste verdieping breekt brand uit. Deze aanval in de stad Perm vond vorige week plaats en past in een patroon van aanslagen in Rusland sinds de inval in Oekraïne. Uit door de NOS geverifieerde beelden blijkt dat de afgelopen maanden bij meer dan vijftien wervingsbureaus van het Russische leger brand is gesticht. Nu demonstreren bijna onmogelijk is - omdat het kan leiden tot celstraffen of hoge boetes - lijken sommige Russen de stap te hebben gezet naar gewelddadig protest. Sinds het begin van de oorlog wordt Rusland al geteisterd door mysterieuze branden en sabotageacties, vooral in het grensgebied met Oekraïne. Van explosies bij een munitiedepot tot beschietingen van een olieopslag: volgens kenners heeft het er alle schijn van dat Oekraïne daarachter zit. Maar de aanvallen op rekruteringsbureaus door heel Rusland zijn het werk van radicaal-linkse groepen in de Russische samenleving, zegt de Russische oppositiepoliticus Ilja Ponomarjov. "Dit is nu nog een ongeorganiseerde grassroots-beweging verspreid door Rusland, en we zien het aantal incidenten toenemen. Ze worden steeds radicaler, deze brandjes zijn nog maar het begin." De politicus woont in de Oekraïense hoofdstad Kiev. Daar heeft hij aan het begin van de oorlog een nieuwssite opgericht, waarmee hij Russen probeert te laten zien wat er gebeurt in Oekraïne. Dit zijn beelden van aanvallen op Russische rekruteringsbureaus, afkomstig van sociale media: Ponomarjov zegt contact te hebben met groepen die achter sommige aanvallen zitten. "Deze mensen zijn klaar met het geweldloze protest van de meer liberale oppositie. Ze zien niet in waarom ze ongewapend de straat op zouden gaan als ze dan opgepakt worden, in de cel belanden of een hoge boete krijgen." De enige juiste weg voor hen is daarom gewelddadig verzet, aldus Ponomarjov. "We zien aanvallen op politieauto's en auto's van mediapersoonlijkheden die de oorlog steunen." Zo werd onlangs de auto in brand gestoken van een blogger die geld inzamelt voor de oorlog. Bovenop de auto waren kledingstukken achtergelaten met daarop de letter Z - het Russische symbool voor steun voor de oorlog in Oekraïne. De eerste aanval vond enkele dagen na de invasie plaats. Volgens Russische media stak een 21-jarige man in de regio Moskou een bureau waar nieuwe rekruten voor het Russische leger worden binnengehaald, in brand. Dat zou hij gedaan hebben omdat hij bang was dat het Kremlin een algehele mobilisering zou uitroepen. Sindsdien komen bijna wekelijks berichten naar buiten van aanvallen. En die zijn verspreid over het hele land: op de door Rusland geannexeerde Krim, in de Kaukasusrepubliek Dagestan, en verder landinwaarts in steden als Perm. Ook in Vladivostok, duizenden kilometers naar het oosten aan de Stille Oceaan, werd een brand gemeld. Russische autoriteiten houden Oekraïne verantwoordelijk voor sommige incidenten. Op Telegram ging begin juni een video rond van een 29-jarige man, met zijn handen achter zijn rug gebonden. Hij zou verantwoordelijk zijn voor meerdere branden in de buurt van Moskou. "Ik ben betaald door Oekraïne om brand te stichten", zegt de man in de video. Dit soort claims zijn moeilijk onafhankelijk te verifiëren. De Oekraïens-Israëlische militaire analist Yigal Levin denkt dat protestgroepen in Rusland achter de brandstichting rond rekruteringsbureaus zitten. "Het lijkt erop dat er een anti-oorlogsbeweging is die zich niet meer uitspreekt met slogans en demonstraties, maar met sabotageacties", zegt hij tegen een Oekraïense nieuwssite. Dat dit soort brandjes ook in verre uithoeken van Rusland plaatsvinden, is volgens Levin een verdere aanwijzing. "Voor brandstichting langs de grens kan Oekraïne verantwoordelijk worden gehouden. Maar bij incidenten in Siberië en het Verre Oosten heb ik twijfels dat de lange arm van Oekraïne zover reikt." Daar is Ponomarjov het mee eens. "Wat doen Oekraïense saboteurs in Vladivostok? Dat is onzin." Volgens hem komt het gewelddadige verzet vooral uit het armere, lager opgeleide deel van de bevolking, het segment waar ook een groot deel van de gerekruteerde militairen toe behoort. De activisten zien dat veel van die mannen sneuvelen in Oekraïne. Ook heeft die groep het meest te lijden onder de economische gevolgen van de oorlog en de sancties. Verzet tegen de oorlog komt dus niet per se voort uit sympathie voor Oekraïne, concludeert Ponomarjov. Ze zijn tegen de oorlog omdat zij de gevolgen ervan ondervinden. "Deze groep wil vooral de Russische regering bestrijden. Daardoor komen hun belangen overeen met die van Oekraïne."||https://nos.nl/collectie/13895/artikel/2435148-branden-bij-russische-rekruteringsbureaus-dit-is-pas-het-begin
2022-07-03||Gletsjerbreuk in Dolomieten, zeker zes bergbeklimmers gedood|| In het noorden van Italië zijn volgens lokale media zeker zes bergbeklimmers om het leven gekomen toen een deel van een gletsjer afbrak en een lawine veroorzaakte. Acht mensen raakten gewond, van wie twee er slecht aan toe zijn. Over de nationaliteit van de slachtoffers is nog niets bekend. Het ongeluk gebeurde op de Marmolada, een berg van ruim 3300 meter in de Dolomieten, langs een van de klimroutes richting de top. Op het moment van het ongeluk zouden daar twee groepen klimmers in de buurt zijn geweest. Er wordt nog gezocht naar overlevenden, maar naar hoeveel mensen precies is onduidelijk. De zoektocht werd tijdelijk stilgelegd vanwege het risico op meer breuken in het gletsjerijs. Italiaanse media spreken over mogelijk vijftien vermisten, persbureau AP houdt het op tien vermisten. Hulpverleners tellen auto's op de parkeerplaatsen bij het startpunt van de tocht om vast te kunnen stellen hoeveel mensen er op het moment van het ongeluk aanwezig waren op de gletsjer. Op Twitter hebben hulpdiensten deze video van de lawine gedeeld: Reddingswerkers hebben de gewonden naar ziekenhuizen in de regio gebracht. Met onder meer honden en speciale apparatuur wordt gezocht naar overlevenden. Waardoor een deel van de gletsjer is losgekomen, is nog onduidelijk. Italiaanse media melden wel dat gisteren op de top een recordtemperatuur van 10 graden is gemeten. Vanwege klimaatverandering worden er vaak temperatuurrecords gebroken op de gletsjer. Deskundigen verwachten dat de gletsjer, die al grotendeels gesmolten is, binnen dertig jaar helemaal is verdwenen. Een woordvoerder van de hulpdiensten zegt dat bijna onmogelijk is te voorspellen wanneer er ijs afbreekt op een gletsjer. Temperatuur is belangrijk, maar meer factoren spelen een rol. Wel spreekt hij van "extreme hitte" en zegt hij: "overduidelijk is het iets abnormaals".||https://nos.nl/artikel/2435143-gletsjerbreuk-in-dolomieten-zeker-zes-bergbeklimmers-gedood
2022-07-03||'Met val Lysytsjansk komt verovering Donbas weer dichterbij'|| Rusland heeft de strategisch gelegen stad Lysytsjansk en daarmee de hele Oekraïense provincie Loegansk in handen. "De bezetters krijgen voet aan de grond", zei gouverneur Serhi Hajdaj vanochtend op Telegram. Aan het begin van de avond bevestigde Oekraïne dat hun militairen de stad hebben verlaten "om de levens van de verdedigers te sparen". De Russische minister van Defensie meldde president Poetin eerder al dat het Russische leger met de inname van Lysytsjansk heel de provincie Loegansk heeft 'bevrijd'. Op het Telegram-kanaal van de Tsjetsjeense leider Ramzan Kadyrov, die Rusland steunt met militairen, zijn deze beelden geplaatst; die zouden na de inname van de stad zijn gemaakt:  De inname van Lysytsjansk is een opsteker voor de Russen, al gaat het om een stad die ongeveer de maat heeft van de stad Assen. "Lysytsjansk is net als Severodonetsk vooral van symbolische waarde", zegt oud-commandant Landstrijdkrachten Mart de Kruif. "Je merkt heel goed dat Oekraïners zich niet dood willen vechten voor deze twee steden." De Amerikaanse denktank Institute for the Study of War (ISW) gaat ervan uit dat de Oekraïense troepen zich waarschijnlijk "opzettelijk hebben teruggetrokken" uit Lysytsjansk, waarna de Russen de stad konden innemen. De Kruif zegt dat vooral de steden Slovjansk en Kramatorsk in de provincie Donetsk van belang zijn, en dat de Oekraïners met de gevechten in Lysytsjansk tijd hebben gewonnen. "Een vertragend gevecht dus voor de Russen die gaan komen." Die twee andere steden vormen namelijk een kruispunt van wegen en spoorwegen tussen Charkov en Donetsk en ze zijn ook groter. "Door het terrein met veel rivieren en waterwegen zijn deze steden goed te verdedigen. Maar het is de vraag of de Oekraïners in staat zijn de artillerie en raketten op grote afstand uit te schakelen." Vandaag leek dat al niet het geval. Bij Russische raketaanvallen op Slovjansk zijn zes gevallen, zegt de burgemeester van deze stad. Op vijftien plaatsen zou brand zijn uitgebroken. Meer details zijn niet bekend. Volgens de burgemeester waren het de zwaarste luchtaanvallen van de laatste tijd. De provincies Loegansk en Donetsk vormen samen de Donbas. Pro-Russische separatisten die een deel van beide regio's in 2014 op het Oekraïense leger hadden veroverd, riepen daarna de onafhankelijke 'volksrepublieken' Donetsk en Loegansk uit. Pal voor de Russische inval in Oekraïne erkende president Poetin die onafhankelijke status. Naast de gevechten in de Donbas wordt er momenteel nog gevochten rond Charkov in het noordoosten en rond Cherson in het zuiden. "Rond Charkov gebeurt weinig op de grond, daar is sprake van een militaire stilstand", zegt De Kruif. "En rond Cherson rukken Oekraïense troepen heel langzaam op, daar nemen hun sabotage-activiteiten toe." Zaterdagavond zei president Zelensky dat de Russen nu 2600 plaatsen hebben bezet, en dat het Oekraïense leger er ruim 1000 heeft bevrijd. Eerder maakten we deze video over de Donbas-regio en het belang ervan:||https://nos.nl/artikel/2435133-met-val-lysytsjansk-komt-verovering-donbas-weer-dichterbij
2022-07-03||Werkgeversvoorzitter: Nederland jaagt bedrijven over de grens|| Voorzitter Ingrid Thijssen van werkgeversorganisatie VNO-NCW vindt dat het overheidsbeleid bedrijven over de grens jaagt. In een opiniestuk in NRC schrijft ze dat bedrijven "wegrennen uit Nederland" en dat snelle ingrepen door de overheid noodzakelijk zijn. Volgens Thijssen is Nederland voor veel bedrijven niet langer een logische plek om zich te vestigen, om te blijven of te verduurzamen. Ze vindt de overheid te bureaucratisch, zegt dat het verlenen van vergunningen te lang duurt en wijst ook op de zorgen over de kwaliteit van het onderwijs. Verder is Thijssen bezorgd over de toekomstige krimp van Schiphol. Volgens haar is het grote netwerk van de luchthaven van levensbelang voor bedrijven. De werkgeversvoorzitter wijst in haar opiniestuk ook op de stikstofproblemen, waardoor bouwprojecten forse vertraging oplopen. Ook is verduurzamen volgens haar te ingewikkeld, door lange procedures en het overvolle stroomnet. "We willen geen bedrijven lokken met belastingvoordelen, maar onszelf in de voet te schieten heeft ook geen zin. Zorg dat Nederland gelijkwaardig is aan andere landen en dat het loont om duurzame investeringen juist hier te doen", schrijft Thijssen.||https://nos.nl/artikel/2435125-werkgeversvoorzitter-nederland-jaagt-bedrijven-over-de-grens
2022-07-03||Corona-activisten betogen in Eindhoven om boeren te steunen|| In Eindhoven hebben demonstranten vanmiddag een protestmars gelopen uit solidariteit met de boeren. Veel deelnemers droegen een rode boerenzakdoek. De gemeente schat de opkomst op zo'n 1500 mensen. De demonstratie van actiegroep Samen voor Nederland, bekend van protesten tegen de coronamaatregelen, begon om 12.00 uur met een bijeenkomst op het Stadhuisplein. Na enkele toespraken trokken de demonstranten door de stad. De mars was niet alleen gericht tegen het stikstofbeleid, maar ook tegen tal van andere zaken zoals de coronaregelgeving en het Europees identiteitsbewijs. De demonstranten droegen Nederlandse en Friese vlaggen mee. Ook hadden ze spandoeken en borden met teksten als 'Echte burgers steunen boeren' en 'Wij zijn de leugens zat'. Ook corona-activist Willem Engel was op de protestmars afgekomen, meldt een verslaggever van Omroep Brabant. Rond 15.30 uur was het protest afgelopen. Volgens de gemeente Eindhoven was de sfeer gemoedelijk en verliep de demonstratie zonder problemen. De opbrengst van de verkoop van boerenzakdoeken maakt de organisatie over naar boerenorganisatie Agractie met de bedoeling dat daarvan de boetes betaald worden voor boeren die bijvoorbeeld betrokken waren bij het blokkeren van snelwegen.||https://nos.nl/artikel/2435124-corona-activisten-betogen-in-eindhoven-om-boeren-te-steunen
2022-07-03||Boerenacties verwacht: omvang onduidelijk, dit weten we wel|| Vandaag worden opnieuw protestacties van boeren verwacht tegen de stikstofplannen van het kabinet. In chatgroepen wordt opgeroepen tot langzaamaanacties op wegen. Onder meer de reis- en logistiekbranche vrezen voor grote vertragingen op de weg. De Koninklijke Marechaussee heeft eenheden en materieel paraat om te kunnen ingrijpen als boeren luchthavens willen blokkeren. Defensie heeft vrachtwagens klaarstaan om in beslag genomen trekkers af te voeren. Ook de politie bereidt zich voor. Er is geen officieel programma dus het is gissen naar de omvang van wat er staat te gebeuren. Automobilisten wordt aangeraden vlak voor vertrek de verkeersinformatie te raadplegen. Er is een structuur opgezet van tientallen appgroepen per provincie, waarop boeren lokale acties kunnen aankondigen. "Er gaan weer veel langzaam rijden acties komen mits de politie ze niet blokkeert", staat in een van de aankondigingen op chatapp Telegram. Acties worden pas kort voor aanvang bekendgemaakt, staat erbij. Radicale boerenactiegroep FDF zegt geen idee te hebben wat er gaat gebeuren. Leider Mark van den Oever spreekt in een videoboodschap op Facebook wel over een aanstaand 'megaprotest'. "De opkomst wordt heel groot, maar de Farmers Defence Force organiseert uiteraard helemaal niets." Hoewel Van den Oever in de video geen details geeft over acties, hint hij wel duidelijk op nieuwe wegblokkades. "Voor mensen die naar het ziekenhuis moeten: zorg dat je over de vluchtstrook naar voren rijdt. Als je daar je verhaal doet, dan mag je er meteen door." Ook een woordvoerder van Agractie stelt dat er niets bekend is over het programma. "We hebben oprecht geen weet van de omvang van de acties. We weten dat er van alles aankomt, maar het gaat allemaal via appgroepen van mensen onderling. Die acties mogen van ons op het randje zijn, maar we roepen wel op om de wet te respecteren." Hoewel trekkers niet op de snelweg mogen, hebben boerenactivisten afgelopen week met landbouwvoertuigen snelwegen geblokkeerd, tot grote ergernis van weggebruikers. Deskundigen wijzen erop dat deze acties verboden en gevaarlijk zijn, en juist mensen treffen die niets te maken hebben met het stikstofbeleid van de regering. Sinds 1 juli moeten trekkers voorzien zijn van een nummerbord als ze op de weg harder dan 25 km/u rijden. Die regel maakt het in theorie makkelijker voor agenten om te kunnen handhaven tegen blokkades. Maar de politie heeft ook herhaaldelijk gezegd dat het voor agenten moeilijk is om op te treden tegen zulk zwaar materieel. "Het is voor ons heel ingewikkeld om te handhaven omdat je meestal niet weet waar tractoren de snelweg opgaan", zegt politiechef Woelders daarover. Ook dat de protesten in heel Nederland zijn maakt handhaving moeilijk. "Je kunt niet op elke oprit staan." Bij luchthavens is vandaag in ieder geval groot materieel beschikbaar. De marechaussee, die verantwoordelijk is voor de beveiliging van vliegvelden, houdt onder meer pantservoertuigen achter de hand. "Een blokkade wordt niet getolereerd", zegt een woordvoerder van de gemeente Haarlemmermeer, waar Schiphol onder valt. Ook Woelders zegt: "We zullen daartegen optreden." De marechaussee kreeg de afgelopen dagen meerdere telefoontjes van verontrust personeel van Schiphol en luchtvaartmaatschappijen. Zij vragen zich af of ze vandaag wel naar hun werk kunnen gaan. "We hebben wel ervaring met demonstraties, dus we zijn goed voorbereid", zegt de marechaussee. "Maar we weten niet hoe groot de omvang van het protest zal zijn en hebben geen concrete informatie hoe laat er waar gedemonstreerd wordt. Het is nog heel vaag."||https://nos.nl/artikel/2435119-boerenacties-verwacht-omvang-onduidelijk-dit-weten-we-wel
2022-07-03||Tientallen mensen bevrijd uit Nigeriaanse kerk die wachtten op terugkeer Jezus|| De politie in het zuidwesten van Nigeria heeft 77 mensen bevrijd die maanden werden vastgehouden in een kerk. Daar zouden ze hebben gewacht op de terugkeer van Jezus op aarde. De dominee van de kerk in de plaats Ondo en zijn plaatsvervanger zijn gearresteerd. Zij zouden de mensen hebben verteld dat de terugkeer aanvankelijk in april zou plaatsvinden, maar dat die nu in september dit jaar werd verwacht. "Ik kreeg van God de instructie dat deze mensen in de kerk konden blijven om te wachten op Jezus' wederkomst", zei de dominee bij zijn arrestatie. Onder de aangetroffen mensen waren 26 kinderen. Veel van hen zouden hun school hebben verlaten om het fenomeen bij te kunnen wonen. De Nigeriaanse politie kwam de zaak op het spoor doordat een moeder melding maakte van de vermissing van haar kinderen. Zij vermoedde dat ze in de kerk waren. Daar werden 77 mensen ontdekt. Sahara Reporters schrijft dat ze verbleven in de kelder van de kerk. Sommige christenen geloven dat Jezus bij zijn wederkomst op aarde gelovigen een plekje in de hemel bezorgt. Volgens de BBC onderzoekt de politie of de dominee en zijn plaatsvervanger schuldig zijn aan massaontvoering.||https://nos.nl/artikel/2435097-tientallen-mensen-bevrijd-uit-nigeriaanse-kerk-die-wachtten-op-terugkeer-jezus
2022-07-03||Remkes bemiddelaar stikstofplannen, boeren vinden keuze 'onzinnig'|| Johan Remkes wordt bemiddelaar in de gesprekken tussen boeren en het kabinet over de stikstofplannen. De 71-jarige VVD'er begint 13 juli met de voorbereidingen en de dialoog start in de tweede helft van augustus, meldt het ministerie van Landbouw. "De benoeming van een onafhankelijk gespreksleider is belangrijk om beter begrip te krijgen voor elkaars zorgen en emoties", meldt het ministerie. Vrijdag maakte het kabinet bekend dat er een bemiddelaar zou komen om het gesprek met de boeren op gang te krijgen. Vooral in de omgeving van natuurgebieden zullen veel boerenbedrijven volgens de kabinetsplannen moeten stoppen. VVD'er Remkes heeft als bestuurder een lange staat van dienst. Zo was hij onder meer vicepremier, minister, staatssecretaris, commissaris van de koning, waarnemend burgemeester en informateur. Daarnaast gaf hij leiding aan het Adviescollege Stikstofproblematiek. In die rol uitte hij in 2020 flinke kritiek op de toenmalige kabinetsplannen. Het dringende advies van het college was destijds om de stikstofuitstoot in 2030 niet met 26 procent te verlagen, zoals het kabinet eerst wilde, maar met 50 procent, wat nu ook de doelstelling is geworden. Boerenorganisatie reageren sceptisch op de aanstelling van Remkes. De gematigde LTO noemt hem een "bestuurlijk zwaargewicht met diepe kennis van het stikstofdossier" en staat in beginsel open voor een gesprek, maar de LTO wil dan wel dat er discussie mogelijk is over de kabinetsdoelen en het tijdpad. Premier Rutte heeft al gezegd dat die niet ter discussie staan. De meer activistische groepen Agractie en FDF hebben geen goed woord over voor de keuzes van het kabinet. Remkes geniet volgens Agractie geen vertrouwen in de sector; de groep spreekt van een onzinnige keuze. Ook Farmers Defence Force ziet geen heil in een dialoog zolang de stikstofplannen overeind blijven. Vicevoorzitter Jos Ubels zegt tegen het ANP dat hij niet "voor piet snot" met Remkes aan tafel wil gaan. Een aantal oppositieleden in de Kamer is kritisch over de aanstelling van Remkes. Volgens Caroline van der Plas van de BoerBurgerBeweging had de Tweede Kamer een rol moeten spelen in de benoeming van een bemiddelaar. Ze roemt de staat van dienst van Remkes, maar zet vraagtekens bij zijn onafhankelijkheid, aangezien hij VVD-lid is en in 2020 opsteller was van het rapport van het Adviescollege Stikstofproblematiek. Wybren van Haga van BVNL noemt Remkes' aanstelling "sluwe politieke uitlokking van een boerenopstand". GroenLinks-Kamerlid Laura Bromet noemt bemiddeling "altijd goed" maar zegt ook: "We hadden toch ook al twee ministers voor deze crisis?" Experts wijzen erop dat bemiddeling in de stikstofproblematiek voordelen kan hebben, maar dat het kabinet er niet te licht over moet denken. Een van de kritische vragen die leven, is waar er precies over bemiddeld wordt, aangezien premier Rutte zei "dat we er met elkaar eerlijk over zijn dat de snelheid en doelstellingen niet ter discussie staan".||https://nos.nl/artikel/2435095-remkes-bemiddelaar-stikstofplannen-boeren-vinden-keuze-onzinnig
2022-07-03||Explosie bij chaletwoning Tienhoven, politie gaat uit van gerichte actie|| Bij een chaletwoning in het Utrechtse Tienhoven is vanochtend vroeg een explosie geweest. De politie zegt uit te gaan van een gerichte actie. Rond 05.30 uur ging het explosief af bij de woning aan de Maarsseveense Plassen. Op beelden is te zien dat er materiaal op de grond ligt dat daar mogelijk door de ontploffing terecht is gekomen. Volgens RTV Utrecht zijn die spullen door de recherche meegenomen. Er raakte niemand gewond bij de ontploffing. Om wat voor explosieven het gaat is nog onduidelijk. Gisternacht was er in het dorp Hoef en Haag, ongeveer 30 kilometer ten zuiden van Tienhoven ook een explosie in een woning. Ook daar gaat de politie uit van een gerichte actie. Onduidelijk is of er een verband is tussen de twee zaken.||https://nos.nl/artikel/2435084-explosie-bij-chaletwoning-tienhoven-politie-gaat-uit-van-gerichte-actie
2022-07-03||Tijdelijk snorkelverbod bij Egyptische badplaats na dodelijke haaiaanval|| De kust ten zuiden van de Egyptische badplaats Hurghada is tijdelijk gesloten voor duikers, snorkelaars en vissers vanwege een dodelijke haaiaanval. Een makreelhaai beet vrijdag een arm en been af van een Oostenrijkse toerist. De 68-jarige vrouw is later bezweken aan haar verwondingen. Naar aanleiding van het incident is het toeristische kustgebied de komende dagen dicht voor alle activiteiten op zee. Het komt er zelden voor dat een toerist om het leven komt als gevolg van een haaienbeet. Het slachtoffer was afkomstig uit de Oostenrijkse deelstaat Tirol. Ze zou getrouwd zijn geweest met een Egyptenaar. Toen ze vrijdag ging snorkelen werd ze aangevallen door de makreelhaai, een soort die ongeveer vier meter lang kan worden. Op sociale media circuleren beelden van de nasleep van de aanval. Ondanks zwaar bloedverlies poogde de Oostenrijkse de kant te bereiken. Omstanders probeerden haar vanaf een kade te helpen. Het is onduidelijk hoe ze uiteindelijk aan land is geraakt. De vrouw werd in slechte staat naar een privékliniek gebracht. Uiteindelijk konden artsen niet meer voorkomen dat ze overleed. Dodelijke haaiaanvallen zijn in het Egyptische deel van Rode Zee vrij zeldzaam. De afgelopen decennia zijn er zo'n zes geregistreerd. Onder meer in 2010 en 2015 kwamen er snorkelaars door een haaienbeet om het leven. Het gebied is enorm populair onder snorkelaars en duikers.||https://nos.nl/artikel/2435075-tijdelijk-snorkelverbod-bij-egyptische-badplaats-na-dodelijke-haaiaanval
2022-07-03||Wekdienst 3/7: Grote dag voor Van Rijthoven • Protestmars voor boeren in Eindhoven|| Goedemorgen! Tennisser Tim van Rijthoven staat in de achtste finale op Wimbledon tegenover Novak Djokovic, en 'Samen voor Nederland' houdt een protestmars in Eindhoven voor de boeren.  Het weer: Vandaag is het wisselend bewolkt en vanmiddag valt vooral in de noordelijke helft een pittige bui met kans op onweer en windstoten. Bij een matige westenwind wordt het 19 tot 24 graden. Na het weekend heerst er vrij koel zomerweer, maar blijft het grotendeels droog. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Duizenden inwoners van Sydney zijn geëvacueerd uit vrees voor nieuwe overstromingen. De grootste stad van Australië wordt al dagenlang getroffen door hoosbuien. Gisteren kreeg een deel van Sydney vier keer zoveel regen te verwerken als normaal in de hele maand juli. De vrees is dat het net zo erg wordt als in maart van dit jaar. Toen werd het oosten van Australië volgens toenmalig premier Morrison getroffen door de "ergste watersnood uit de geschiedenis". Voor de kust van Hongkong zijn drie opvarenden van een industrieel schip gered met een helikopter. De operatie werd bemoeilijkt door 10 meter hoge golven en harde windstoten.  Het vaartuig brak in tweeën door een tropische storm op zo'n 300 kilometer ten zuiden van de Chinese kust. 27 mensen worden nog vermist.  Fijne zondag!||https://nos.nl/artikel/2435070-wekdienst-3-7-grote-dag-voor-van-rijthoven-protestmars-voor-boeren-in-eindhoven
2022-07-03||Brand in appartementencomplex Waalwijk, meerdere gewonden|| In Waalwijk zijn bij een woningbrand vannacht drie mensen gewond geraakt. Een appartement is volledig uitgebrand en een ander appartement liep ook grote schade op. De brand brak rond 04.00 uur uit. Het complex met acht appartementen moest worden ontruimd. Ongeveer een uur later had de brandweer het vuur onder controle. Dit zijn beelden van de brand en de ontruiming: Drie mensen zijn met een ambulance naar het ziekenhuis gebracht. Wat hun verwondingen precies zijn, is niet duidelijk. Vier andere bewoners werden ter plekke behandeld, omdat ze rook hadden ingeademd. Een van hen had ook brandwonden opgelopen. Het is nog onduidelijk waardoor de brand kon ontstaan. Ook is nog niet bekend wanneer bewoners van huizen die niet beschadigd raakten weer terug naar hun huis kunnen.||https://nos.nl/artikel/2435069-brand-in-appartementencomplex-waalwijk-meerdere-gewonden
2022-07-03||Krementsjoek: de informatieoorlog rond een 'oorlogsmisdaad'|| Bij een raketaanval maandag op een winkelcentrum in de Oekraïense stad Krementsjoek vielen tientallen doden en gewonden. Het is de zoveelste keer dat in het land burgerslachtoffers vallen bij een raketaanval op een niet-militair doel. Het theater in Marioepol, het treinstation van Kramatorsk, ziekenhuizen verspreid door het land, en vrijdag een flatgebouw en twee vakantiekampen in de buurt van Odessa zijn slechts enkele voorbeelden. "Ik wil u herinneren aan de woorden van de president, dat Russische strijdkrachten burgerdoelen niet beschieten", beweerde Kremlin-woordvoerder Dmitry Peskov over die laatste beschieting. En ook in Krementsjoek was er geen sprake van een aanval op een winkelcentrum, beweren de Russen. De Oekraïense president Zelensky en het Westen zeggen dat Rusland liegt. In de uren en dagen na de aanval volgden reacties en beelden elkaar gestaag op. Wat weten we wel en wat niet? Check de video:  "Stel dat Russische militairen op een wapendepot hebben willen schieten, dan is dat in beginsel een militair doel", begint docent internationaal strafrecht Marieke de Hoon van de Universiteit van Amsterdam. "Maar ook dan moet er een degelijke analyse gemaakt worden van mogelijke burgerdoden, en mag zo'n bombardement niet worden uitgevoerd als de kans daarop te groot is." Rusland claimt dat de brand in het winkelcentrum werd veroorzaakt door een secundaire explosie. "De videobeelden ontkrachten dat, maar zelfs dan zou het hier zeer waarschijnlijk om een oorlogsmisdaad gaan", stelt De Hoon. "Blijkbaar stond het winkelcentrum zo dichtbij, dat men het veronderstelde wapendepot helemaal niet had mogen aanvallen." De bewering van Rusland dat het winkelcentrum buiten gebruik was, werd eerder al ontkracht door onderzoeksplatform Bellingcat. Zo deelden klanten online kassabonnen van de ochtend van de aanval. Dat de beschieting op klaarlichte dag gebeurde, is volgens De Hoon een extra factor. "Als Rusland er echt van overtuigd was dat het hier om een wapendepot ging, hadden ze de aanval bijvoorbeeld 's nachts kunnen uitvoeren. De kans op burgerdoden bij een winkelcentrum is dan aanzienlijk kleiner." Twee dagen na de aanval stelden de Britse inlichtingendiensten dat er "een realistische mogelijkheid" is dat de raketaanval niet voor het winkelcentrum bedoeld was. Al langer wordt er gesuggereerd dat Rusland door zijn precisiewapens heen is en daardoor minder accurate raketten inzet. In dit geval ging het volgens diezelfde inlichtingendiensten om anti-scheepsraketten van het type Kh-32, die niet geschikt zijn voor het nauwkeurig raken van gronddoelen. "Zeker in stedelijk gebied", schrijft het Britse ministerie van Defensie. "Hierdoor is de kans op bijkomende schade aanzienlijk groter." Ook dat is een argument om de raketaanval in Krementsjoek te zien als een oorlogsmisdaad, stelt De Hoon. "Hoe dichter bombardementen in de buurt van burgerlijke objecten plaatsvinden, hoe nauwkeuriger het materieel moet zijn. Als de precisiewapens op zijn, is dat geen excuus."||https://nos.nl/collectie/13895/artikel/2435066-krementsjoek-de-informatieoorlog-rond-een-oorlogsmisdaad
2022-07-03||Boerenbemiddeling moet meer zijn dan gesprekken met een oud-bestuurder|| Nederland kreeg de afgelopen week te maken met de heftigste boerenprotesten tot nu toe, zoals snelwegblokkades, boeren die politiewagens aanvielen en relschoppers die door een blokkade bij het huis van minister Van der Wal voor Stikstof heen braken. De Tweede Kamer probeerde de druk van de ketel te halen door voor te stellen een bemiddelaar te benoemen tussen kabinet en boeren. Het kabinet weet nog niet hoe die bemiddeling vorm moet krijgen. Bemiddeling is geen verkeerd idee, zeggen deskundigen, maar het kabinet moet er niet te makkelijk over denken. Eerst moet je het doel vaststellen. "Werkt de bemiddelaar aan een oplossing voor de stikstofcrisis, of aan de onderstroom?", zegt emeritus-hoogleraar mediation Dick Allewijn. "Die onderstroom is wantrouwen in de overheid. Eerst moet je werken aan herstel van vertrouwen." Het probleem is volgens Allewijn dat degenen die de regels bepalen (in dit geval het kabinet) het vaak alleen maar over de inhoud willen hebben. "Terwijl burgers of andere benadeelden juist het gevoel hebben: dit is niet eerlijk. Je moet het eerst hebben over waarom het vertrouwen weg is." Beleidsbemiddelaar Aik Kramer, voorzitter van de Vereniging Mediators Overheid, is het daarmee eens: "Bij conflicten over overheidsbeleid voelen burgers zich vaak niet eerlijk behandeld." Zelfs als het uiteindelijke resultaat van beleid in hun voordeel uitvalt, kunnen burgers toch boos worden als ze onrechtvaardigheid ervaren. "En andersom accepteren ze een uitkomst die nadelig is als ze het gevoel hebben betrokken te zijn." Kramer zegt dat de overheid daar structureel in tekortschiet. "De strategie is beslissen, aankondigen, verdedigen. Dat is een autoritaire manier van besturen en mensen slikken dat niet meer." Langs de provinciale weg tussen Steenwijk en Marknesse kijken boeren vol wantrouwen naar Den Haag: Ook donderdag in het Kamerdebat over de stikstofplannen was die tactiek zichtbaar. Het kabinet ging akkoord met een bemiddelaar, maar premier Rutte zei ook "dat we er met elkaar eerlijk over zijn dat de snelheid en doelstellingen niet ter discussie staan." Met andere woorden: er kan wel bemiddeld worden, maar aan de plannen zelf verandert inhoudelijk niets. Dat roept de vraag op waar dan precies in bemiddeld wordt. Kramer: "Het is natuurlijk onzin dat er niks meer aan te passen valt. Als overheid moet je de uitkomst nu even loslaten." Wellicht is de uitkomst straks dat er inderdaad niks verandert: "Maar of dat geaccepteerd wordt heeft te maken met of de boeren de kans hebben gehad voor zichzelf op te komen." Daarbij wijst Kramer erop dat de stikstofcrisis niet alleen boeren aangaat. Als er straks een uitkomst is die weer gevolgen heeft voor andere sectoren die niet bij deze bemiddeling betrokken zijn, zoals de industrie, bestaat de kans dat zij zich weer tegen het resultaat verzetten. De allereerste stap is volgens Dick Allewijn niet het overheidsverhaal nog een keer uitleggen, maar de boeren laten vertellen: "Ze hebben het gevoel dat alles allang is beslist. Er is pijn van vroeger. Breng hun belangen in beeld en daarna kun je vragen: staan jullie open voor ons verhaal? Een uitkomst zou kunnen zijn dat je verschillen erkent en ook een gezamenlijk belang formuleert." Voor elke succesvolle bemiddeling is het noodzakelijk dat beide partijen echt willen praten. "Als je in vijandige modus staat, werkt het niet", zegt Allewijn. Premier Rutte wil geen relschoppers aan tafel hebben, zei hij in het debat, maar Allewijn vindt dat ook de radicale boeren moeten worden uitgenodigd. Kramer is het daarmee eens. De aanleiding voor een bemiddelaar is immers dat acties van radicale boeren uit de hand liepen: "Je moet de boeren opsplitsen in verschillende groepen van gematigd tot radicaal en van allemaal heb je vertegenwoordigers nodig." Beelden van de rellen bij het huis van minister Van der Wal: Aan de kant van de overheid moet je ook verschillende groepen in kaart brengen. "Het is een probleem met juridische, milieutechnische, wetenschappelijke en emotionele aspecten waar veel overheidsafdelingen bij betrokken zijn. Die moeten allemaal aan tafel zitten." En dan is nog de vraag wie de bemiddelaar moet worden. Wat Allewijn betreft is het iemand die vertrouwen van beide partijen heeft en veel van de inhoud weet. Hij denkt dat er voorgesorteerd wordt op oud-minister van Landbouw Cees Veerman (CDA), die in een opiniestuk onlangs pleitte voor een crisiscomité. Dat lijkt Kramer een slecht idee: "Iemand uit het old boys of girls-netwerk voelt vaak toch loyaliteit richting de gevestigde orde. Het zou naïef en ook doortrapt zijn als het kabinet denkt dat een oud-bestuurder met een paar gesprekjes de boel weer vlot trekt." Het kabinet moet sowieso niet zelf de bemiddelaar aanstellen, zegt Kramer. Een bemiddeling moet gaan tussen twee gelijkwaardige partijen, en dan kan het dus niet dat het kabinet als bovenliggende partij bepaalt wie bemiddelt: "Ze zullen de regie uit handen moeten geven, bijvoorbeeld aan de Tweede Kamer."||https://nos.nl/artikel/2435065-boerenbemiddeling-moet-meer-zijn-dan-gesprekken-met-een-oud-bestuurder
2022-07-03||Anti-islamactivist van de weg gereden na koranverbranding in Oslo|| In Noorwegen is een anti-islamactivist van de weg gereden nadat hij een koran in brand had gestoken, meldt de publieke nieuwszender NRK. Het gaat om Lars Thorsen, die een koran in brand stak in Mortensrud, een buitenwijk van Oslo. Van de verbranding en de aanrijding zijn beelden gemaakt, die zijn verspreid op sociale media. Daarop is te zien hoe de terreinwagen van Thorsen meermaals door een andere auto wordt aangereden, totdat deze over de kop vliegt. Thorsen raakte lichtgewond, net als andere inzittenden van de auto. De bestuurder van de andere auto is gearresteerd op verdenking van moedwillig aanrijden en het veroorzaken van ernstige verwondingen. Voorafgaand aan het ongeluk is te zien hoe Thorsen een koran in brand steekt en ruzie krijgt met omstanders die het vuur proberen te doven. Thorsen zegt dat hij toestemming had gevraagd om dit weekend een anti-islam-demonstratie te houden, maar dat deze was verboden door de politie omdat die tot ongeregeldheden zou kunnen leiden. De anti-islamactivist stak de afgelopen jaren vaker korans in brand, naar eigen zeggen uit protest tegen "de islamisering van Noorwegen". Hij werd al eens veroordeeld voor haatzaaien.||https://nos.nl/artikel/2435064-anti-islamactivist-van-de-weg-gereden-na-koranverbranding-in-oslo
2022-07-03||Nieuwe overstromingen in Sydney, duizenden inwoners geëvacueerd|| Duizenden inwoners van Sydney hebben de opdracht gekregen om hun huis te verlaten, in verband met nieuwe overstromingen. De grootste stad van Australië wordt al dagenlang getroffen door hoosbuien, en die duren nog zeker tot maandag, zeggen de autoriteiten. In de plaats Warragamba, ten westen van Sydney, is een dam overstroomd. In een rivier bij Sydney kwam een man om het leven die door het extreme weer met zijn kajak was omgeslagen. Op zaterdag kreeg het laaggelegen zuidwesten van Sydney vier keer zoveel regen te verwerken als normaal in de hele maand juli. "Als je nu blijft, en je raakt ingesloten zonder stroom, water en andere essentiële zaken, kan het gebeuren dat het te gevaarlijk wordt om je te redden", zei een woordvoerder van de reddingsdienst van de deelstaat New South Wales tegen inwoners. De woordvoerder van de reddingsdienst vertelde in een persconferentie dat er veel gevaarlijke situaties zijn: Volgens de autoriteiten moeten inwoners van de laaggelegen wijken er rekening mee houden dat het deze maand net zo erg kan worden als in maart van dit jaar, toen het oosten van Australië geraakt werd door de "ergste watersnood uit de geschiedenis", zoals toenmalig premier Morrison het omschreef. Tientallen mensen kwamen om het leven en duizenden huizen raakten onherstelbaar beschadigd door de overstromingen. Het afgelopen etmaal zijn al 29 mensen door hulpdiensten uit hun huis gered. De landelijke overheid heeft 100 militairen en twee helikopters naar de regio gestuurd om te helpen met het reddingswerk.||https://nos.nl/artikel/2435062-nieuwe-overstromingen-in-sydney-duizenden-inwoners-geevacueerd
2022-07-03||Man van 47 doodgestoken in Delft|| In Delft is een 47-jarige man om het leven gekomen na een steekincident. Het slachtoffer werd zwaargewond op straat gevonden en hulp mocht niet meer baten. De politie heeft in een woning een verdachte aangehouden. De man is 48 jaar oud en volgens de politie kende hij het slachtoffer. De toedracht van het incident moet volgens de politie worden gezien in de relationele sfeer. Het steekincident was aan het eind van de avond op het Oostblok, aan de oostkant van de stad.||https://nos.nl/artikel/2435061-man-van-47-doodgestoken-in-delft
2022-07-03||Noodtoestand in autonome regio Oezbekistan na demonstraties|| In Oezbekistan is de noodtoestand uitgeroepen in de autonome republiek Karakalpakië, na straatprotesten die op vrijdag begonnen en gaandeweg het weekend steeds groter werden. De zeldzame demonstraties in de westelijke regio waren gericht tegen plannen van president Mirzijojev om een nieuwe grondwet in te voeren, waarin de autonome status van Karakalpakië niet meer gegarandeerd is. In de regio wonen veel Karakalpakiërs, een etnische minderheid met een taal die aanzienlijk verschilt van het Oezbeeks. Sinds 1993 geldt de regio grondwettelijk als autonome republiek, met het recht om zich af te scheiden van Oezbekistan als een meerderheid van de bevolking daar voor stemt in een referendum. In de plannen voor een nieuwe grondwet kwam die autonomie niet meer voor. President Mirzijojev heeft nu gezegd dat hij dat deel van zijn voorstel intrekt. Hij bracht zaterdag een bezoek aan Karakalpakië. Volgens de Oezbeekse autoriteiten liepen de demonstraties uit op geweld toen actievoerders overheidsgebouwen probeerden te bestormen in de regionale hoofdstad Noekoes, waarna oproerpolitie ze uiteen sloeg. Of daarbij gewonden vielen is niet bekend, maar op sociale media worden veel beelden uit de regio gedeeld waarop gewonde actievoerders en bloed op de straten te zien zijn. De regionale politie zegt wel dat de organisatoren van de demonstraties zijn gearresteerd, net als actievoerders die zich verzetten tegen de politie. President Mirzijojev presenteert zich sinds zijn aantreden in 2016 als een hervormer, een heel andere leider dan de dictator Karimov die het voormalige Sovjetland tientallen jaren in een ijzeren greep hield. Onder Mirzijojev opende het land economisch zijn grenzen voor de buitenwereld. Ook benadrukt hij steeds dat een "vrij maatschappelijk middenveld" belangrijk is, met gegarandeerde burgerrechten voor alle Oezbeken. Mensenrechtenorganisaties zeggen dat inwoners nog steeds het slachtoffer zijn van politiegeweld en gerechtelijke willekeur. De nieuwe grondwet, waarover ergens in de komende maanden een referendum gehouden zou moeten worden, bevat volgens de president meer garanties voor burgerrechten. Tegelijk kan hij door de nieuwe wet ook langer aan de macht blijven. Mirzijojev werd afgelopen jaar herkozen en zou na de huidige termijn moeten vertrekken, maar onder de nieuwe grondwet kan hij nog eens twee termijnen president blijven.||https://nos.nl/artikel/2435060-noodtoestand-in-autonome-regio-oezbekistan-na-demonstraties
