2022-07-17||Bijna 400 agenten bij aanslag Uvalde grepen te laat in door 'systematisch falen'|| Bij de aanslag op een basisschool in het Amerikaanse stadje Uvalde twee maanden geleden, grepen de 376 gealarmeerde agenten te laat in vanwege systematische fouten en slechte besluitvorming, zo concludeert een parlementaire commissie van Texas in een 77 pagina's tellend rapport. In het rapport wordt uitgebreid verslag gedaan van de gebeurtenissen op 24 mei, toen de 18-jarige Salvador Ramos negentien jonge kinderen en twee docenten doodschoot. Dat de agenten te lang hebben gewacht met ingrijpen, gaf de politie in Texas enkele dagen na het bloedbad al toe. Maar dat er bijna 400 politiemensen bij de school stonden, was tot dusver niet bekend. Een moeder van een overlevende reageert geschokt op het handelen van de politie: De onderzoekscommissie spreekt in het rapport van een chaotisch politieoptreden, waarbij de aanslagpleger ruim een uur zijn gang kon gaan voor agenten ingrepen en hem doodden. Onder de agenten ontbrak leiderschap, ze communiceerden slecht en er was onvoldoende urgentie om de schutter te stoppen, zo staat in het rapport. De commissie rekent het falende politieoptreden niet alleen de lokale politiecommandant aan, zoals in eerdere rapporten over de schietpartij voornamelijk het geval was, maar ook de zwaarbewapende staats- en federale eenheden die in groten getale op de schietpartij waren afgekomen. De agenten van andere eenheden dan de lokale, die veelal beter getraind waren, hadden de leiding moeten nemen toen er niet meteen werd ingegrepen, concluderen de onderzoekers. In het rapport wordt daarom gesproken van "veel gemiste kansen op die tragische dag". "De agenten faalden omdat ze het redden van de levens van onschuldige slachtoffers niet boven hun eigen veiligheid hebben geplaatst", aldus het rapport. Afgelopen week deelde een lokale krant in Texas beelden van het politieoptreden tijdens de schietpartij. Het zijn opnames van beveiligingscamera's in de school. Daarop is te zien hoe zwaarbewapende agenten in de gang voor het klaslokaal wachten met ingrijpen, zelfs als de schutter weer begint te schieten. Een topman van het Texaanse ministerie van Veiligheid zei dat de beelden het "gruwelijke bewijs" leverden dat "de reactie van de veiligheidsdiensten op de aanval een faliekante mislukking was". Bekijk hier zelf de beelden. Ze kunnen als schokkend ervaren worden.||https://nos.nl/artikel/2437212-bijna-400-agenten-bij-aanslag-uvalde-grepen-te-laat-in-door-systematisch-falen
2022-07-17||WHO: marburgvirus uitgebroken in Ghana, twee patiënten overleden|| Ghana heeft te maken met een uitbraak van het zeldzame en dodelijke marburgvirus, meldt de Wereldgezondheidsorganisatie (WHO) na twee bevestigde besmettingen eerder deze maand. Het is voor het eerst dat het West-Afrikaanse land te kampen heeft met een uitbraak van dit virus, dat grote gelijkenissen vertoont met ebola. Net als ebola is het marburgvirus zeer besmettelijk en leidt het tot een zogeheten hemorragische koorts, die met hevige bloedingen uit de lichaamsopeningen gepaard gaat. Het is - ook afhankelijk van de beschikbare medische zorg - potentieel zeer dodelijk: bij eerdere uitbraken overleed tussen de 24 en 88 procent van de patiënten. Het marburgvirus wordt naar mensen verspreid via vleermuizen. Net als bij ebola dragen mensen het onderling aan elkaar over via lichaamsvloeistoffen zoals bloed en speeksel. Het virus werd in 1967 ontdekt toen laboratoriumpersoneel, vooral in het Duitse Marburg, de ziekte opliep na contact met besmet weefsel van apen uit Uganda. De uitbraak in Ghana is nu vastgesteld aan de hand van monsters van twee patiënten uit de Ashanti-regio, in het zuiden van Ghana. De mannen van 26 en 51, die niet aan elkaar verwant waren, zijn eind juni - daags na hun opname of behandeling in het ziekenhuis - aan het virus overleden. Volgens de WHO zijn ze behandeld in hetzelfde ziekenhuis. "De gezondheidsautoriteiten hebben snel gereageerd, waarmee ze een voorsprong hebben opgebouwd om zich voor te bereiden op een mogelijke uitbraak", zegt Matshidiso Moeti, de regionaal directeur van de WHO voor Afrika. "Dit is goed, omdat marburg zonder onmiddellijk en resoluut optreden gemakkelijk uit de hand kan lopen." De WHO is in Ghana aanwezig om de gezondheidsautoriteiten verder bij te staan. Nu er sprake is van een uitbraak, worden ook meer middelen hiervoor beschikbaar gemaakt. Bron- en contactonderzoek naar aanleiding van de twee besmettingen heeft ruim 90 mensen in beeld gebracht die nu nauwlettend in de gaten worden gehouden. Het gaat om zorgmedewerkers en mensen uit de omgeving van de twee overleden patiënten. Hoewel het voor zover bekend voor het eerst is dat het virus opduikt in Ghana, is het niet de eerste uitbraak in West-Afrika. Vorig jaar werd in Guinee kort een uitbraak uitgeroepen door de WHO na één geval. Verder uit de buurt werden eerder in Angola, Congo, Kenia, Zuid-Afrika en Uganda uitbraken uitgeroepen.||https://nos.nl/artikel/2437208-who-marburgvirus-uitgebroken-in-ghana-twee-patienten-overleden
2022-07-17||Russische die op tv tegen oorlog protesteerde opnieuw korte tijd vastgezet|| De oud-medewerkster van de Russische staatstelevisie die in maart tijdens een uitzending protesteerde tegen de oorlog in Oekraïne, is opnieuw opgepakt. Vermoedelijk is dat vanwege een nieuwe protestactie. Vrijdag liet Marina Ovsjannikova bij het Kremlin een bord zien met daarop onder meer de tekst "Poetin is een moordenaar". Haar advocaat zei tegen de Russische nieuwssite Meduza dat Ovsjannikova in de buurt van haar huis is gearresteerd. Een paar uur later werd Ovsjannikova weer vrijgelaten, schrijft ze op haar eigen Facebookpagina. Ze zegt dat ze naar een politiebureau in Moskou is gebracht: "Ik maakte een ommetje met de honden, en net buiten de poort kwamen mensen in uniform naar me toe. Ik ben nu thuis, alles is in orde. Maar nu weet ik dat je beter een koffer en paspoort mee kunt nemen als je naar buiten gaat." Ovsjannikova werd in maart wereldnieuws toen ze tijdens een journaaluitzending op het eerste tv-kanaal van Rusland een vel papier in beeld bracht met teksten als "stop de oorlog" en "jullie worden hier voorgelogen". Ook riep ze "stop de oorlog". Naar aanleiding van dit protest moest Ovsjannikova een boete betalen van 30.000 roebel. Na haar actie nam ze ontslag bij de tv-zender, maar besloot wel in Rusland te blijven. Bij het protest van vrijdag bij het Kremlin liet ze dus opnieuw een tekst zien. Behalve "Poetin is een moordenaar" stond daarop ook: "Zijn soldaten zijn fascisten, 352 kinderen zijn omgekomen. Hoeveel kinderen moeten nog meer sterven voordat jullie hiermee stoppen?"||https://nos.nl/artikel/2437196-russische-die-op-tv-tegen-oorlog-protesteerde-opnieuw-korte-tijd-vastgezet
2022-07-17||Ontslag Franse minister geëist wegens anti-lhbti-opmerkingen|| Ruim honderd bekende Fransen, onder wie leden van de regeringspartij van president Macron, eisen het ontslag van minister Caroline Cayeux. Aanleiding zijn anti-lhbti-opmerkingen die zij maakte in een televisie-interview. In dat interview afgelopen dinsdag zei Cayeux, sinds begin deze maand minister voor lokale overheden, dat zij nog steeds achter haar woorden uit 2013 staat, toen het homohuwelijk en adoptie door lhbti'ers in Frankrijk werden gelegaliseerd. Cayeux noemde deze wet destijds "een gekke wet" en het homohuwelijk "onnatuurlijk". "Ik blijf bij mijn standpunt", zei ze in het interview. Daaraan voegde ze toe: "Ik heb ook altijd gezegd dat als de wet zou worden aangenomen, ik hem zou toepassen. Ik heb veel vrienden onder al deze mensen. Ik ben het mikpunt van een oneerlijk proces." De opmerkingen kwamen Cayeux op kritiek te staan. Minister van Transport Clément Beaune noemde haar woorden extreem pijnlijk, regeringswoordvoerder Olivier Veran noemde ze niet van deze tijd. Lhbti-organisaties startten een petitie waarin werd opgeroepen tot het vertrek van Cayeux en twee andere leden van de regering die in 2013 tegen de invoering van het homohuwelijk waren. Prominente Franse politici eisen het ontslag van Cayeux in Le Journal du dimanche. In de oproep in het weekblad met ruim honderd ondertekenaars, wordt niet alleen Cayeux's standpunt aangaande het homohuwelijk en adoptie gehekeld, ook reageren de ondertekenaars fel op het feit dat ze in het interview sprak over 'deze mensen'. "Hoe kan zij niet inzien dat 'deze mensen' in haar ogen dan blijkbaar niet tot dezelfde categorie burgers behoren?" staat in het pamflet, dat de opmerkingen van Cayeux bestempelt als homofoob. Ook de loco-burgemeester van Parijs en lhbti-activist Jean-Luc Romero-Michel ondertekende de oproep. "Ik denk dat het onwaardig is dat een minister op deze plek kan blijven en deze opmerkingen maakt en over ons spreekt als 'deze mensen', zo'n kleinerende opmerking", zegt hij tegen nieuwszender Franceinfo. Cayeux heeft zich inmiddels voor haar opmerkingen verontschuldigd. "Mijn woorden hebben veel van jullie pijn gedaan, ik heb er diepe spijt van", schrijft ze daarin. "Ze waren ongepast."||https://nos.nl/artikel/2437156-ontslag-franse-minister-geeist-wegens-anti-lhbti-opmerkingen
2022-07-17||Kind doodgestoken in Rotterdam, 22-jarige militair opgepakt|| In Rotterdam is een kind neergestoken en in het ziekenhuis overleden. De politie heeft een 22-jarige Rotterdammer aangehouden. Het gaat om een actief dienende militair, bevestigt de Koninklijke Marechaussee, die het onderzoek naar het incident overneemt van de politie. Het incident was rond 17.15 uur. In de woning aan de Wolphaertsbocht, in de wijk Charlois in Rotterdam-Zuid, wordt sporenonderzoek gedaan. Het is nog onduidelijk wat er precies is gebeurd. Volgens Rijnmond is het slachtoffer mogelijk een baby van zes tot acht maanden oud. ||https://nos.nl/artikel/2437153-kind-doodgestoken-in-rotterdam-22-jarige-militair-opgepakt
2022-07-17||Nederlandse houwitsers aan het front in Oekraïne krijgen geen pauze|| Twee laag overvliegende Oekraïense straaljagers en legerambulances komen ons tegemoet, als we oostwaarts rijden op weg naar een ontmoetingsplaats. We gaan kijken bij de pantserhouwitsers die door Nederland en Duitsland aan Oekraïne zijn geleverd - een reis vol obstakels. We hobbelen eindeloos achter oude groene vrachtwagens met voorraden en brandstof aan. Die gaan dezelfde kant op als wij. In de verte zijn rookpluimen zichtbaar. Het front is niet ver weg. Veel gebouwen vertonen oorlogsschade. Maar dat dateert al van de gevechten in 2014, toen de strijd om de Donbas begon. Dan komen de verse kraters. Ergens in de Donbas is het ontmoetingspunt, een stoffige kruising in een zo goed als verlaten dorpje. Een oudere militair stapt op ons af. "Hulde aan de helden", staat op zijn uniform op de plek waar Nederlandse militairen normaal een naambordje dragen. Soldaten geven hier alleen voornamen, commandanten alleen codenamen. Aan onze chauffeur overhandigt de persofficier een klein papiertje met gps-coördinaten. Dat is het punt waar we de commandant van een artillerie-eenheid zullen ontmoeten die vecht met de Nederlandse en Duitse pantserhouwitsers. In de video zie je hoe we, slalommend langs barricades en brandende wrakken, op onze bestemming komen: Het tot stand brengen van deze ontmoeting heeft de nodige voeten in de aarde gehad. Het Nederlandse ministerie van Defensie kon niet helpen. "Er zit geen track-and-trace op de houwitsers. We hebben ze aan Oekraïne gegeven, ze komen niet meer terug. Daarom volgen we ze niet. Het is ook uiterst gevoelige informatie", zegt een defensiewoordvoerder. Maar onze lokale fixer weet het Oekraïense leger toch zover te krijgen dat we de kanonnen mogen zien. Vlak nadat we een fel brandende terreinwagen zijn gepasseerd, slaan we een bosweggetje in. Daar ontmoeten we commandant Delta. Nog enkele kilometers rijden we verder, over bospaden en weggetjes die zijn omzoomd met dichtgetimmerde boerenhuizen. Een enkele dorpsbewoner staart ons argwanend na. En dan opeens, op een smal overgroeid bospad, zien we een van de achttien pantserhouwitsers die Nederland en Duitsland hebben geleverd. We stoppen daar niet. Ons bezoek zou mogelijk de locatie van de zware wapens kunnen verraden. "Noem nergens een locatie", is de opdracht van het Oekraïense leger. "De Russen weten niet waar ze zijn. Als ze een aanwijzing krijgen, gaan ze genadeloos naar ze op zoek." De persofficier vraagt vriendelijk om onze telefoons op vliegtuigstand te zetten. Verder is hij uiterst ontspannen. Geen strenge eisen, zoals dat vaak gaat in legers. Helmen op en scherfvesten aan? Dat moeten we lekker zelf weten. We rijden uiteindelijk een garage binnen van een verlaten agrarisch bedrijf. En daar moeten we ook binnen blijven, uit het zicht van mogelijke Russische drones die het slagveld afspeuren.  Daar staat dan zo'n immense houwitser, inclusief bemanning. Hij is net binnengereden, want de uitlaatroosters zijn gloeiend heet en gitzwart van het roet. Details over de operatie krijgen we niet. De commandant - verzorgd baardje, vriendelijke glimlach - mogen we niet interviewen, ook al spreekt hij Engels. Wel mogen we de soldaten spreken. Ze klimmen op en af het pantser en hangen in de motor. Soldaat eerste klas Mikolaj, die sinds 2015 in het leger zit, maakt de luchtfilters schoon. Hij vertelt dat het kanon al een maand in bedrijf is en dat hij is opgeleid in Duitsland. Of het effectief is? "Onze infanterie is tevreden." En hij is bang, want ook Mikolaj weet dat de Russen jagen op dit geavanceerde geschut. Over zijn gezinssituatie wil hij liever niets zeggen. Ondertussen weerklinken de dreunen van de andere houwitsers in de omgeving. Wat is je volgende opdracht, vraag ik. "De overwinning", antwoordt hij met verontwaardiging in zijn blik. En nee, die achttien houwitsers zijn niet voldoende om het verschil te maken op het slagveld. Dat bevestigt ook Oleg Zjdanov, voormalig lid van de Oekraïense generale staf. "Op duizend kilometer front zijn 260 stuks moderne westerse kanonnen te weinig, veel te weinig." Maar effectief zijn de wapens wel, volgens hem. "Behalve in de Donbas hebben we overal de aanvalskracht van het Russische leger gebroken. Het is nu een stellingenoorlog geworden. Wij zijn te zwak om aan te vallen en de Russen niet sterk genoeg om aan te vallen." Het tempo waarmee de nieuwe wapens geleverd worden door het westen, baart Zjdanov de grootste zorgen. "De Russen zijn nu aan het bijkomen en herbevoorraden. Maar ze mogen geen adempauze krijgen. Alles hangt af van hoe snel wij extra wapens krijgen. Het is nu een race tegen de klok. Wie die wint, wint deze oorlog."||https://nos.nl/artikel/2437147-nederlandse-houwitsers-aan-het-front-in-oekraine-krijgen-geen-pauze
2022-07-17||300 asielzoekers in Ter Apel sliepen vannacht buiten, hoogste aantal tot nu toe|| Afgelopen nacht hebben 250 tot 300 asielzoekers buiten geslapen bij het aanmeldcentrum voor asielzoekers in Ter Apel omdat er te weinig bedden waren. Dat is het hoogste aantal van de afgelopen jaren, zegt het Centraal Orgaan opvang asielzoekers (COA). Ook komende nacht dreigden zo'n 300 asielzoekers buiten te moeten slapen en het COA was een groot deel van de dag bezig met het regelen van slaapplekken. Uiteindelijk zijn er in totaal 300 slaapplaatsen gevonden in Apeldoorn, Stadskanaal en Zuidbroek, waardoor volgens het COA voor iedereen onderdak is. VluchtelingenWerk Nederland noemt de ongeveer 300 buitenslapers een "triest dieptepunt". Volgens een woordvoerder was de opvangsituatie voor het laatst zo slecht in 1993, toen vluchtelingen voor de oorlog in Joegoslavië moesten slapen in een maïsveld. Volgens VluchtelingenWerk sliepen sommige asielzoekers in Ter Apel vannacht in hun overhemd, terwijl het 6 graden was. Boven hun slaapplekken hingen alleen wat tentdoeken en mensen van het COA en VluchtelingenWerk deelden lakens uit. De afgelopen tijd sliepen er vaker mensen buiten, maar toen ging het dus om lagere aantallen. Een deel van die asielzoekers koos er zelf voor om niet naar een opvanglocatie op een andere plek te gaan. Ze waren bang om de volgende dag hun afspraak voor een gesprek met de Immigratie- en Naturalisatiedienst (IND) in Ter Apel mis te lopen. Of onder de asielzoekers die afgelopen nacht buiten sliepen ook mensen zitten die een opvanglocatie elders hebben geweigerd, kon het COA nog niet zeggen. Volgens VluchtelingenWerk Nederland is er geen enkel perspectief dat deze groep asielzoekers over een paar dagen weg is. "Sterker nog: deze groep zal alleen maar groter worden", zegt een woordvoerder. Hij noemt het tekort aan slaapplekken vooral uitzonderlijk omdat er geen sprake is van een grote vluchtelingencrisis met hoge aantallen asielzoekers. De organisatie die opkomt voor de belangen van vluchtelingen roept staatssecretaris Van der Burg op om haast te maken met wetgeving, waardoor gemeenten kunnen worden gedwongen om opvangplekken te regelen. "Het is nu wel duidelijk dat we van gemeenten op vrijwillige basis weinig hoeven te verwachten."||https://nos.nl/artikel/2437144-300-asielzoekers-in-ter-apel-sliepen-vannacht-buiten-hoogste-aantal-tot-nu-toe
2022-07-17||MH17-nabestaanden herdenken 'slachtoffers van wrede oorlog die acht jaar geleden begon'|| Bij het Nationaal Monument MH17 in Vijfhuizen zijn de slachtoffers van de ramp met de MH17 herdacht. Nabestaanden lazen de namen voor van de 298 slachtoffers. "Als je naam niet meer wordt genoemd, word je vergeten en dat zal nooit gebeuren", zei de voorzitter van stichting Vliegramp MH17, Piet Ploeg, die ook sprak over de oorlog in Oekraïne en de MH17-strafzaak. Vlucht MH17 van Malaysia Airlines werd op 17 juli 2014 boven Oost-Oekraïne uit de lucht geschoten. De slachtoffers, onder wie 196 Nederlanders, worden sinds dat jaar herdacht. Het was dit jaar voor het eerst sinds de uitbraak van het coronavirus dat alle nabestaanden die dat wilden er ook weer fysiek bij konden zijn. Door de coronamaatregelen was dat de afgelopen twee jaar niet mogelijk. "Wat fijn om weer gezamenlijk te kunnen herdenken. Hier bij het monument en de bomen zijn we samen, met hetzelfde verdriet", zei nabestaande Ploeg, die vertelde dat hij en lotgenoten "vaker dan ons lief is" worden herinnerd aan het gewelddadige verlies van hun geliefden. "Het is bijna onvermijdelijk." Ploeg sprak onder meer over de MH17-strafzaak tegen de vier verdachten: drie Russen en een Oekraïner. De 67 zittingsdagen die de zaak inmiddels duurt, zijn volgens hem confronterend en moeilijk geweest voor nabestaanden. "Nog vaak komen de zeer indringende en zeer emotionele verklaringen weer boven van de 105 nabestaanden die in de rechtbank gebruikmaakten van hun spreekrecht. En we hebben in die dagen weer moeten ervaren hoeveel leed er was en nog steeds is onder de vele nabestaanden", zei Ploeg. Ook de procedures bij onder meer het Europees Hof voor de Rechten van de Mens kwamen aan bod. Die zaken zijn onderdeel van de zoektocht naar waarheid, gerechtigheid en verantwoordelijkheid, zei Ploeg, die ook benadrukte dat deze zaken lang duren. "Zeker ook door de continue tegenwerking van Rusland. Maar eens zal het recht zegevieren." De oorlog in Oekraïne en de oplopende spanningen tussen Rusland en Oekraïne in de periode voor de Russische invasie besprak Ploeg ook. "We realiseerden ons de afgelopen periode telkens weer dat onze geliefden in feite de eerste niet-Oekraïense slachtoffers waren van een wrede oorlog die feitelijk acht jaar geleden begon, zij het toen nog in het verborgene." Premier Rutte schrijft op Twitter dat het gemis voor de nabestaanden nog altijd oneindig groot is. "Ik wens de nabestaanden op deze moeilijke dag, met dit jaar op de achtergrond de oorlog in Oekraïne, veel sterkte en troost toe."||https://nos.nl/artikel/2437142-mh17-nabestaanden-herdenken-slachtoffers-van-wrede-oorlog-die-acht-jaar-geleden-begon
2022-07-17||Man verdronken bij Gentse Feesten na 'jonassen' van brug|| In Gent is een man overleden nadat hij mogelijk door twee anderen in het water was gegooid, melden Belgische media. Uit onder meer camerabeelden zou blijken dat de 53-jarige man als grap in het water was gegooid. De politie is op zoek naar twee verdachten. Het incident was vanochtend vroeg op de Lousbergsbrug, in het oosten van de Gentse binnenstad en vlak bij het terrein van de Gentse Feesten. Het Laatste Nieuws meldt dat een getuige had gezien dat de man met twee vrienden uit de richting van het feestterrein kwam lopen en dat ze elkaar bij de waterkant aan het uitdagen waren. Volgens de getuige werd het slachtoffer gejonast (bij de handen en voeten heen en weer geslingerd) en in het water gegooid, waarna hij niet meer boven kwam. Hierna zouden de twee mannen op de vlucht zijn geslagen. Een vierde man zou alleen hebben toegekeken en daarna in een auto met Nederlands kenteken zijn gestapt. Over de identiteit van het slachtoffer zegt de politie alleen dat het een 53-jarige man is. Ook over de twee verdachten geeft de politie vooralsnog geen details. Vanwege het politieonderzoek was de Lousbergsbrug een groot deel van de dag afgesloten.||https://nos.nl/artikel/2437136-man-verdronken-bij-gentse-feesten-na-jonassen-van-brug
2022-07-17||Rode vlag gehesen op strand Den Haag: 'Ga de zee niet in'|| De Haagse reddingsbrigade heeft bij het Zuiderstrand vijf mensen uit zee gehaald die voor de kust in de problemen waren gekomen door een gevaarlijke stroming. Vanwege die stroming is op het Zuiderstrand de rode vlag gehesen. Een rode vlag betekent dat het verboden is om de zee in te gaan. Gisteren heeft de reddingsbrigade bij het Haagse Noorder- en Zuiderstrand tien mensen uit het water gehaald. Toen werd ook gewaarschuwd voor een gevaarlijke stroming, meldt Omroep West. "Door de springtij kan het sterk stromen, let dus goed op de vlaggen en aanwijzingen van de reddingsbrigade", zegt de reddingsdienst. Bij het strand van Velsen-Noord is een zwemmer verdronken. De 22-jarige man raakte in de middag vermist. Met reddingsboten en helikopters is naar hem gezocht. De politie meldt dat de zwemmer uiteindelijk is gevonden en uit zee gehaald, maar dat hulp niet meer mocht baten. Het is niet duidelijk of de gevaarlijke stroming een rol heeft gespeeld bij de verdrinking van deze zwemmer. Op andere stranden werd vooral gewaarschuwd vanwege drukte door het zonnige weer. De gemeente Den Haag raadde mensen vanaf de middag aan om niet meer met de auto naar Scheveningen te komen. Daar waren amper nog parkeerplaatsen. Ook bij het strand van Hoek van Holland was het druk en kregen mensen het advies niet meer met de auto te komen. De regionale omroep Rijnmond schrijft dat de wegen naar het strand vol stonden en de directe toegangswegen waren afgesloten.||https://nos.nl/artikel/2437132-rode-vlag-gehesen-op-strand-den-haag-ga-de-zee-niet-in
2022-07-17||Vierdaagse wordt Driedaagse: lopers later in actie vanwege hitte|| De Nijmeegse Vierdaagse gaat niet dinsdag maar pas woensdag van start. De eerste dag wordt geschrapt omdat het erg heet wordt in het gebied waar zou worden gewandeld. Woensdag wordt het minder warm en kan er wél worden gelopen, zegt de organisatie. Het besluit om pas woensdag te starten en de Vierdaagse met een dag in te korten, volgt op een advies van het weeradviesteam van de Vierdaagse. Dat team (met daarin een eigen meteoroloog en fysioloog) heeft in nauw overleg met het Rode Kruis code rood uitgegeven voor dinsdag. Het kan dan 39 graden worden. "Dit zijn de warmste temperaturen die we tot nu toe in de Vierdaagse week hebben gemeten, en zijn dus ook hoger dan in 2006", zei de meteoroloog van het evenement op een persconferentie. "Het is niet alleen voor de wandelaars gevaarlijk om bij zulke hoge temperaturen te gaan wandelen, ook voor de vrijwilligers en medische teams is het niet verantwoord." Zo maakte marsleider Sackers het nieuws bekend: In 2006 werd de Vierdaagse na een dag afgelast wegens de hitte. Twee wandelaars overleden en vele anderen werden onwel. Het werd toen 32 graden. Burgemeester Hubert Bruls van Nijmegen zegt dat hij de beslissing om de Vierdaagse met een dag in te korten ondersteunt, maar dat hij zich de teleurstelling kan voorstellen. "Na twee jaar geen Vierdaagse had iedereen zich hierop verheugd. Maar wat niet kan, dat kan niet." Bruls zegt verder "dat we ook rekening moeten houden met wat ons zorgstelsel aankan: het is niet zo dat het heel rustig is in de ziekenhuizen." Onder deelnemers lijkt er begrip te zijn voor de beslissing, al is er ook teleurstelling: Op de eerste dag van de Vierdaagse, die bekendstaat als de Dag van Elst, gaan wandelaars normaal naar Bemmel en Elst. Deelnemers die de route van 50 kilometer lopen komen ook door Huissen en het zuiden van Arnhem. Woensdag is de Dag van Wijchen dus de eerste wandeldag. De route gaat dan onder meer door Beuningen en Wijchen.||https://nos.nl/artikel/2437111-vierdaagse-wordt-driedaagse-lopers-later-in-actie-vanwege-hitte
2022-07-17||Nederlandse vrouw komt om het leven bij bergwandeling in Noorwegen|| In Noorwegen is vrijdag een Nederlandse vrouw om het leven gekomen bij een wandeling in natuurgebied Beitostølen, zo'n 60 kilometer ten westen van Lillehammer. Volgens berichten in de Noorse media is de vrouw tientallen meters naar beneden gevallen op een route die als steil en uitdagend wordt omschreven. Reddingswerkers en een traumahelikopter waren snel ter plaatse, maar konden haar leven niet redden. Het AD meldt dat het om een 52-jarige yogalerares gaat uit Wageningen. Ze had volgens de krant met haar partner net een nieuw yogacentrum geopend in Heidal in Noorwegen.||https://nos.nl/artikel/2437104-nederlandse-vrouw-komt-om-het-leven-bij-bergwandeling-in-noorwegen
2022-07-17||Hitteplan vanaf maandag van kracht, ook smogwaarschuwing || Het RIVM gaat in verband met de warmte vanaf morgen het Nationaal Hitteplan activeren. Ook is vanaf morgen een smogwaarschuwing afgegeven. Morgen wordt het tropisch warm: 30 graden of meer. In het zuiden kan het 36 graden worden en dinsdag gaat de temperatuur nog verder omhoog. Iedereen krijgt het advies goed te drinken, zich niet te veel in te spannen, de schaduw op te zoeken en naar anderen om te kijken. "Daarnaast is het verstandig om verbranding door de zon te voorkomen. Hiervoor is goede bescherming belangrijk." Dat lijken misschien vanzelfsprekende maatregelen, zegt Loes Lanting van het RIVM: "Maar de ervaring leert dat het echt nodig is om mensen daarop te attenderen." Volgens het instituut kan de warmte voor kwetsbare groepen, zoals ouderen, mensen met een chronische aandoening of jonge kinderen, risico's met zich meebrengen. Het kan dan gaan om ongemakken als vermoeidheid, hoofdpijn en concentratieproblemen. Maar ook ernstiger gezondheidsproblemen als uitdroging en hitteberoerte zijn een risico. Het hitteplan en de smogwaarschuwing gelden voor het hele land. Volgens het KNMI kan het warme weer tot en met woensdag aanhouden. Door de warmte kan er volgens het RIVM ook in een groot deel van Europa smog ontstaan. Smog ontstaat op zonnige dagen door ozon in combinatie met luchtvervuiling. "Je ziet dat in deze periode van hitte mensen door smog last kunnen krijgen van de luchtwegen of ze krijgen geïrriteerde ogen. Dus daar moet je alert op zijn", zegt Lanting. Het RIVM geeft een smogwaarschuwing als de luchtkwaliteit slecht is. Gaat de kwaliteit nog verder achteruit, dan wordt de smogwaarschuwing omgezet in een smogalarm. Het Nationaal Hitteplan wordt door het RIVM ingesteld om mensen extra alert te maken op de gezondheidsrisico's van warm weer. Daarbij horen ook tips als 'drink voldoende' en 'houd de woning koel'.||https://nos.nl/artikel/2437099-hitteplan-vanaf-maandag-van-kracht-ook-smogwaarschuwing
2022-07-17||Verenigde Arabische Emiraten arresteren oud-advocaat Khashoggi|| Mensenrechtenorganisatie Democracy for the Arab World Now (DAWN) maakt zich grote zorgen over de Amerikaanse mensenrechtenactivist Asim Ghafoor. Hij is in de Verenigde Arabische Emiraten opgepakt en bij verstek veroordeeld tot drie jaar celstraf. Ghafoor is veroordeeld voor belastingontduiking en witwassen. Naast zijn celstraf moet hij ook een boete betalen van omgerekend ruim 800.000 euro. De Amerikaan was onderweg naar een bruiloft in Istanbul en moest een tussenstop maken op het vliegveld van Dubai. Hij werd daar gearresteerd. Onderweg in de politieauto stuurde hij nog een foto naar DAWN, dat sindsdien geen contact meer met hem heeft gehad. Ghafoor is bestuurslid van DAWN en is de voormalig advocaat van Jamal Khashoggi, die in 2018 werd vermoord in het Saudische consulaat in Istanbul. DAWN noemt zijn veroordeling "politiek gemotiveerd" en zegt zich zorgen te maken over Ghafoors gezondheid. Volgens de organisatie worden vaker buitenlanders die kritisch zijn over de Verenigde Arabische Emiraten onder het mom van schulden die niet betaald zijn, opgepakt. Khashoggi schreef onder meer voor The Washington Post en was een bekende criticus van het regime in Saudi-Arabië. Volgens Amerikaanse inlichtingendiensten zat de Saudische kroonprins Mohammed bin Salman achter de moord op de journalist, maar de kroonprins heeft dat altijd ontkend. Een Amerikaanse regeringswoordvoerder zegt dat er geen aanwijzingen zijn dat Ghafoors arrestatie iets te maken heeft met Khashoggi, meldt CNN.||https://nos.nl/artikel/2437098-verenigde-arabische-emiraten-arresteren-oud-advocaat-khashoggi
2022-07-17||Rusland versterkt posities in zuiden Oekraïne, onder druk van Oekraïense aanvallen|| Rusland is bezig zijn positie in het zuiden van Oekraïne te versterken, ook buiten de Donbas, meldt het Britse ministerie van Defensie zondag. Militairen, uitrusting en voorraden worden verplaatst tussen Marioepol en Zaporizja en in Cherson. Ook in Melitopol probeert het Russische leger zijn posities te versterken. Volgens de Britten lijkt Rusland zo te reageren op een reeks succesvolle Oekraïense aanvallen op zo'n dertig Russische logistieke knooppunten en munitie-opslagplaatsen. Die aanvallen hebben schade veroorzaakt aan de Russische aanvoerlijnen. Gezien de druk op de Russische troepen lijkt de versterking in het zuiden erop te wijzen dat de Russen de dreiging van Oekraïne serieus nemen. Tegelijk gaan de gevechten in de Donbas in het oosten door. In de zuidelijke stad Mikolajiv ging vanochtend vroeg het luchtalarm af. De burgemeester van de stad schreef op Telegram dat in de stad zeker tien explosies klonken. Het is niet bekend of er slachtoffers zijn gevallen. Nikopol kwam onder vuur te liggen van Russische Grad-raketten. Daarbij kwamen twee mensen om het leven. Volgens een woordvoerder van de Oekraïense militaire inlichtingendienst bereidt Rusland zich voor op de volgende fase van zijn offensief in Oekraïne. Gisteren kondigde Moskou aan in alle operationele gebieden de aanvallen verder op te voeren. "Het zijn niet alleen raketaanvallen vanuit de lucht en de zee", zei de woordvoerder. "We zien beschietingen langs de hele frontlinie. Er wordt actief gebruik gemaakt van vliegtuigen en gevechtshelikopters." Volgens oud-commandant Landstrijdkrachten Mart de Kruif zijn er inderdaad signalen dat de Russen de operationele pauze hebben beëindigd en opnieuw aanvallen uitvoeren in de Donbas. "Het zijn veel kleine aanvallen, om te kijken waar het Oekraïense leger sterk is en waar niet. De komende dagen en weken zal dat intensiveren", verwacht De Kruif. Rusland zal zich vooral op Kramatorsk richten. Russische troepen zouden de stad kunnen innemen door die aan twee kanten in te sluiten. Maar volgens De Kruif is het waarschijnlijker dat Rusland de Oekraïners eerst met overweldigend gebruik van kanonnen probeert te verzwakken. De Kruif over wat je de komende tijd nog meer kunt verwachten:  De strijd in de Donbas en bij Cherson zijn nauw met elkaar verbonden, zegt De Kruif. "Het zwakke punt van de Russen is dat ze niet genoeg menskracht hebben. Die heeft Oekraïne wel. Het sterke punt van Rusland is zijn artillerie." Rusland probeert het tekort aan personeel op te vangen door alle Russische regio's opdracht te geven een bataljon aan 'vrijwilligers' te leveren. "Die vrijwilligers krijgen daar veel geld voor." Omdat Oekraïne de aanvallen in de Donbas niet lijdzaam wil afwachten, heeft het land zelf het initiatief genomen met aanvallen in het zuiden. Daardoor moet Rusland de krachten verdelen over twee fronten. "Ze willen Rusland afleiden van hun strategische doel, het innemen van de Donbas. Door Cherson te bedreigen moeten de Russen de troepen daar bevoorraden. Dat kost tijd. En daarbij: wat de Russen daar inzetten aan munitie en voorraden kunnen ze niet inzetten in de Donbas. Dat ligt daar 400 kilometer vandaan." Steeds meer zware westerse wapens arriveren intussen bij Oekraïense eenheden aan het front. Die maken echt verschil volgens de oud-commandant. Pantserhouwitsers zijn heel snel inzetbaar en kunnen verder schieten dan 40 kilometer. "Daarmee kun je de Russen raken op plekken waar dat eerst niet kon. Daarbij zijn het heel snelle en wendbare systemen. Je kunt vanuit de dekking ergens heen rijden en binnen één minuut vuren en weer weg rijden. Dan ben je veel minder kwetsbaar voor een tegenaanval." Rusland beschikt nog steeds over veel meer van dat soort artillerie. Maar daarmee zijn de westerse wapens nog geen druppel op de gloeiende plaat. "Het zijn er vrij weinig, maar ze kunnen toch een groot verschil maken", zegt De Kruif.||https://nos.nl/artikel/2437093-rusland-versterkt-posities-in-zuiden-oekraine-onder-druk-van-oekraiense-aanvallen
2022-07-17||Bosbranden blijven Zuid-Europa teisteren, duizenden geëvacueerd in Málaga|| Grote bosbranden blijven delen van Frankrijk, Spanje en Portugal teisteren. Duizenden brandweerlieden proberen de branden te bestrijden, maar dat is moeilijk door de harde wind die het vuur aanwakkert, de droogte en de aanhoudende hittegolf. In het zuiden van Andalusië moesten 3000 mensen weg uit dorpen die bedreigd werden door een bosbrand die was begonnen bij het dorp Mijas in de provincie Málaga. Tweehonderd brandweerlieden proberen daar het vuur uit te krijgen, geholpen door 18 vliegtuigen. Ook in de regio Las Hurdes, ten westen van Madrid bij de Portugese grens, woedt een brand en zijn acht dorpen geëvacueerd. Geëvacueerde vakantiegangers vertellen aan persbureau Reuters hoe ze verrast werden door het oprukkende vuur: De Zwijndrechtse Suzanne de Veth (44), twee weken met haar man en kinderen op vakantie in Benalmadena, vlakbij Málaga, ziet de hele dag de blusvliegtuigen overkomen. "Daar komt er weer een, as we speak", zegt ze vanaf haar balkon. "Ze halen water uit zee en vliegen dan hieroverheen naar de brand." Zelf hebben ze geluk, vertelt De Veth. De wind waait vanaf zee landinwaarts en er loopt nog een snelweg tussen hun verblijf en de bosbranden een paar kilometer verderop, dus evacueren hoeft niet. "Donderdag was het even onzeker. We waren in de stad en mijn man belde dat er een brand was. Toen zijn we wel snel naar huis gegaan en hebben we de kinderen een rugzakje laten inpakken met de meest essentiële dingen, want je weet niks, je weet niet hoe ver het is, we zagen de rook boven de bergen uitkomen." De Veth is blij dat ze een appartement dicht bij zee heeft geboekt. "We hadden eerder een andere plek op het oog, maar die is nu ook geëvacueerd. Dus daar hadden we een hele andere vakantie gehad." Chantal Wachtmeester (48) uit het Drenthse De Wijk was minder fortuinlijk. Ze verbleef met haar dochter in een huis van vrienden in Alhaurín el Grande, verder het binnenland in. Na een spannende nacht, waarin het vuur over de berg steeds dichterbij kwam, besloot ze gisteren zelf de spullen te pakken, nog voordat de guardia civil kwam langsrijden om te zeggen dat ze moesten vertrekken. "We hebben de nacht in een hotelletje aan de kust doorgebracht en nu heb ik gelezen dat we terug mogen, dus we gaan kijken hoe het daar is, of er nog rook hangt." Ze heeft twee nachten slecht geslapen, maar is vooral begaan met de bewoners van de dorpen in de buurt. " Voor hen is dit best een ramp. Hun bos is weg. Er is al 2000 hectare afgebrand, zo'n 3000 voetbalvelden." In Frankrijk rukken de bosbranden op sommige plaatsen nog op en leiden ze, zoals een bewoner van Teste-de-Buch het aan persbureau AFP beschrijft, tot "apocalyptische" taferelen. Ongeveer 10.500 hectare aan bos is verwoest. Zo'n 3000 brandweerlieden proberen dorpen in de regio rond Bordeaux te beschermen. Volgens de lokale autoriteiten zijn er vanochtend opnieuw enkele duizenden mensen geëvacueerd. Ruim 14.000 mensen hebben afgelopen week hun woning of vakantieadres moeten verlaten. Enkele van de meest heftige natuurbranden woeden in Portugal. Daar kwam vrijdag een piloot van een blusvliegtuig om het leven toen zijn toestel neerstortte. Ook in Kroatië, Hongarije, Griekenland en Marokko zijn er bosbranden. De temperatuur kan vanmiddag in delen van Spanje oplopen tot boven de 40 graden. Ook in Frankrijk worden dat soort temperaturen verwacht. Ook de komende dagen houdt de hitte nog aan.||https://nos.nl/artikel/2437090-bosbranden-blijven-zuid-europa-teisteren-duizenden-geevacueerd-in-malaga
2022-07-17||Vijf doden bij woningbrand België|| In de Belgische stad Le Roeulx, in Wallonië, zijn bij een woningbrand vijf mensen om het leven gekomen. Volgens de VRT gaat het om een echtpaar van rond de 90, hun dochter en schoonzoon en een kleinzoon van 22. De brand brak rond middernacht uit. De familie kon niet meer worden gered; toen de brandweer aankwam was de complete benedenverdieping al uitgebrand. Het is onduidelijk hoe de brand is ontstaan, daar wordt in de loop van vandaag waarschijnlijk meer over bekend.||https://nos.nl/artikel/2437088-vijf-doden-bij-woningbrand-belgie
2022-07-17||Na twee jaar wordt weer gewandeld rond Nijmegen: 'WK van gewone mensen'|| Het is druk, vaak warm, je houdt er zere gewrichten en heel veel blaren aan over. Toch doen iedere keer tienduizenden mensen met veel plezier en overgave mee aan de Nijmeegse Vierdaagse. Komende woensdag start de 104e editie; een dag later dan gepland vanwege de verwachte hitte. Wat maakt wandelen in groepsverband voor deelnemers nou zo bijzonder? Journalist Fons de Poel noemt de Vierdaagse "het wereldkampioenschap van gewone mensen". Hij maakte in 2016 een documentaire over de wandeltocht en presenteert er dit jaar opnieuw een tv-programma over. "De deelnemers zijn geen atleten, maar ze leveren wel een topprestatie", zegt De Poel. "Want ze moeten echt afzien en daarmee creëren ze voor zichzelf een soort eeuwige roem. Bovendien ontvang je meer applaus en waardering dan wanneer je in je eentje door een bos wandelt." Aan de Vierdaagse doen vaak ook oudere deelnemers mee, in tegenstelling tot andere sporten. Dit jaar is de 90-jarige Hub Mooren uit Bergen op Zoom de oudste deelnemer: Samen de prestatie leveren. Volgens het in 2016 gepubliceerde onderzoek De Kracht van de Vierdaagse van de Radboud Universiteit en het Mulier Instituut is dat een van belangrijkste drijfveren van de Vierdaagse-wandelaars. "Het schept verbondenheid met elkaar. Je ontmoet mensen met dezelfde passie en het gezamenlijke doel om de tocht uit te lopen", zegt Paul Hover van het Mulier Instituut. Vierdaagse-marsleider Henny Sackers vindt die saamhorigheid en tegelijkertijd diversiteit de kracht van de Vierdaagse. "Het is een doorsnee van de samenleving. Van jong tot oud, burger tot militair, mensen met een beperking tot valide mensen en van een crimineel tot een professor. Iedereen voelt zich verbonden met elkaar." Volgens Hover is de Vierdaagse eigenlijk twee evenementen in één. "Naast het wandelevenement heb je de Vierdaagsefeesten. Die versterken elkaar ontzettend. De Vierdaagse is groots, heeft meer dan honderd jaar historie en wordt omarmd door de stad en regio. Dat maakt het tot iets bijzonders." Sackers: "Ze hebben in Japan en China, niet de minste landen, geprobeerd de Vierdaagse na te bootsen. Maar het is niet te vergelijken. De Nijmeegse Vierdaagse is echt uniek in de wereld." Dat beaamt Fons de Poel. "Er doet een leger aan vrijwilligers mee, deelnemers worden overal in de regio ondergebracht, het leeft echt. Je merkt aan alles dat het al meer dan honderd jaar zich daar afspeelt. Dat kun je morgen niet in Deventer proberen." Naast het sociale aspect heeft de Vierdaagse ook een andere maatschappelijke functie. Paul Hover: "Je ziet bij dit soort evenementen, maar ook bij marathons of fietswedstrijden, dat deelnemers er speciaal voor gaan trainen. Het zijn voor hen belangrijke aanjagers om meer te sporten en bewegen in Nederland." Toch is dit jaar de Vierdaagse voor het eerst sinds lange tijd niet uitverkocht. Een gevolg van corona, denkt Hover: "Mensen zijn voorzichtiger geworden. Ook bij andere sportevenementen worden de deelnemersaantallen niet gehaald. Men is toch bang voor besmettingen." Corona heeft er wel voor gezorgd dat mensen meer zijn gaan wandelen. Hover: "Waar andere sportbonden juist kleiner worden is de Koninklijke Wandelbond Nederland flink gegroeid. Mensen lopen vaker in verenigingsverband." De ANWB laat weten dat de populariteit van groepswandelvakanties sinds 2020 toeneemt en dat ook steeds meer dertigers en gezinnen het wandelen omarmen. Bij de ANWB zijn Griekenland, Portugal en Spanje de landen die het vaakst geboekt worden voor een wandelvakantie in het buitenland. Er is dus hoop voor de Vierdaagse, zegt ook marsleider Sackers. "De Nijmeegse Vierdaagse heeft zo'n magische aantrekkingskracht, die verdwijnt niet zomaar." Een terugblik op het wandelevenement dat voor het eerst in 1909 werd gehouden:||https://nos.nl/artikel/2437073-na-twee-jaar-wordt-weer-gewandeld-rond-nijmegen-wk-van-gewone-mensen
2022-07-17||Wekdienst 17/7: Besluit over hitteprotocol Vierdaagse • Nederland speelt derde EK-wedstrijd|| Goedemorgen! De organisatie van de Nijmeegse Vierdaagse besluit vandaag of er een hitteprotocol in werking treedt, en welke consequenties dat heeft voor de eerste wandeldag, komende dinsdag. Op die dag kan het kwik tot 39 graden oplopen. Eerst het weer: Het wordt een vrij zonnige dag met zomerse temperaturen. Op de meeste plaatsen wordt het 25 tot 28 graden, alleen in het noorden is het nog iets koeler. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. In het noordoosten van Griekenland is vannacht een vrachtvliegtuig neergestort. Het gaat om een toestel van een Oekraïense luchtvaartmaatschappij dat onderweg was van Servië naar Jordanië. Het vliegtuig vervoerde volgens Griekse media "gevaarlijke materialen", vooral explosieven. Ooggetuigen hoorden uren na de crash nog explosies. Aan boord zouden acht inzittenden zijn geweest, het is nog niet duidelijk of er overlevenden zijn. In Australië is een zeldzame albinobultrugwalvis aangespoeld. Er werd aanvankelijk gedacht dat het ging om de tot nu toe enige bekende albinobultrug Migaloo, die door wetenschappers tientallen jaren werd gevolgd. Maar volgens onderzoekers is dat niet het geval. Het zou gaan om een vrouwtje, terwijl Migaloo een mannetje is. Migaloo bevestigt zelf op Twitter dat hij niet is aangespoeld: Fijne zondag!||https://nos.nl/artikel/2437072-wekdienst-17-7-besluit-over-hitteprotocol-vierdaagse-nederland-speelt-derde-ek-wedstrijd
2022-07-17||'Aanpak ondermijning minder effectief dan bestuurders doen voorkomen'|| Van de moorden op Peter R. de Vries en Derk Wiersum tot de jaarlijkse inbeslagname van tientallen tonnen cocaïne: ondermijning is een woord dat steevast langskomt in berichten over zware criminaliteit. Met ingang van dit jaar steekt het kabinet jaarlijks zo'n half miljard euro in de aanpak van ondermijnende criminaliteit. Maar experts zijn kritisch over de effectiviteit daarvan. Vooropgesteld: het probleem is zeer complex. Deskundigen benadrukken dat er afgelopen jaren zeker vooruitgang is geboekt in de strijd tegen de georganiseerde misdaad. Zo is de samenwerking tussen instanties en opsporingsdiensten flink verbeterd. Toch werken de betrokken partijen volgens onderzoekers nog te vaak langs elkaar heen. Ook blijft de aanpak geregeld beperkt tot kortetermijnprojecten en ontbreken nogal eens concrete doelen. Verder is het begrip ondermijning zó breed dat het een effectieve aanpak in de weg zit. "Het is een eigen leven gaan leiden", zegt Bob Hoogenboom, hoogleraar forensic business studies. "Het wordt door Jan en alleman gebruikt om onderwerpen te agenderen en budgetten binnen te halen. Terwijl voor niemand meer duidelijk is wat er precies onder valt." De politie definieert ondermijning als "het constante gebeuk van georganiseerde criminaliteit op onze samenleving". Op Rijksoverheid.nl wordt gesproken van verwevenheid tussen de onderwereld en legale bedrijven en diensten. "Hierdoor vervagen normen en neemt het gevoel van veiligheid en leefbaarheid af." Ook volgens Hans Boutellier, deskundige veiligheid en samenleving, is ondermijning een wat vage term. "Daardoor heeft het in de praktijk een verlammend effect." Er is bijvoorbeeld verwarring onder personeel van instanties over de precieze doelstellingen en dat frustreert de samenwerking, concludeerde Boutellier met andere onderzoekers vorig jaar in een studie naar de aanpak van ondermijnende drugscriminaliteit in de haven van Amsterdam. De vraag is hoe effectief het budget wordt besteed. Volgens hoogleraar criminologie Emile Kolthoff leert de ervaring dat uiteindelijk niet of nauwelijks meer te achterhalen is waar het geld precies aan is besteed. "En soms blijkt het gewoon weggegooid geld." Het in 2019 opgerichte Multidisciplinair Interventieteam (MIT), dat als een mislukking wordt beschouwd, staat symbool voor de dingen die misgaan in de landelijke aanpak. Tientallen miljoenen gingen naar dit samenwerkingsverband tussen politie, Openbaar Ministerie, marechaussee, Belastingdienst, douane en FIOD. Om het team van 400 mensen samen te stellen werden specialisten 'weggekocht' bij andere diensten die ook met tekorten kampen, klaagden leidinggevenden bij de politie. Na eveneens zware kritiek van experts werd in mei dit jaar een doorstart aangekondigd onder een nieuwe naam en met minder taken. Justitieminister Yesilgöz stelde vast dat het vooral bij veel praten was gebleven: "Gezien de situatie in Nederland is het echter noodzakelijk om over te gaan naar een model waarin resultaten worden geboekt." Een wijs besluit om in te grijpen, vindt Kolthoff. "Er zijn zoveel mensen die hebben gezegd dat het een heilloze weg was en toch werd het om politieke redenen doorgezet. Die grappenmakerij heeft miljoenen gekost." Toch vindt Kolthoff dat het landelijke offensief tegen de georganiseerde misdaad wel degelijk zijn vruchten afwerpt. Zo ziet hij duidelijk verbetering in Brabant. "Daar is substantieel meer opgespoord, aangehouden en in beslag genomen." Als gevolg ziet Kolthoff criminelen uitwijken: motorclubs verkassen naar België en drugslabs duiken steeds vaker op boven de grote rivieren. Hij noemt ook het hacken van criminele berichtenservices een groot succes in de aanpak van georganiseerde misdaad. "Het levert veel informatie, aanhoudingen en veroordelingen op. Maar op elke succesvolle actie volgt een reactie uit de criminele wereld om afluisteren door de politie te voorkomen. Het blijft een soort wapenwedloop." In die wapenwedloop hebben de opsporingsdiensten steeds meer drugsladingen in beslag genomen. Afgelopen jaar werd er ruim 70.000 kilo coke gevonden bij controles in de haven van Rotterdam, een record. Volgens Hoogenboom ligt er te veel focus op dit soort statistieken. Ondanks een decennialange war on drugs is het gebruik van illegale drugs onder een deel van de bevolking genormaliseerd, benadrukt hij. "Er wordt vanuit de rechtshandhaving alleen op een Jip-en-Janneke-manier verantwoording afgelegd. Namelijk in de termen van het aantal aanhoudingen, kilo's afgepakte drugs en in beslag genomen geld. Maar er zijn talloze rapporten en onderzoeken waaruit blijkt dat de georganiseerde misdaad veel minder doelmatig en effectief wordt bestreden dan de beleidswoorden doen geloven." De Algemene Rekenkamer concludeerde onlangs dat in de jacht op crimineel verworven vermogen er in tien jaar tijd "veel gezaaid en beperkt geoogst is". Ondanks ruimere wet- en regelgeving en extra budget waren de resultaten volgens de Rekenkamer teleurstellend (zie grafiek 3 hierboven). Uiteindelijk is het een kwestie van doorzetten om echt een verschil te kunnen maken in dit veelomvattende probleem, rondt Boutellier af. Ondanks de tegenslagen heeft hij het idee dat de aanpak steeds beter gaat. "Men leert nu hoe je een crimineel businessmodel het beste kunt aanpakken."||https://nos.nl/artikel/2437068-aanpak-ondermijning-minder-effectief-dan-bestuurders-doen-voorkomen
2022-07-17||Vrachtvliegtuig met munitie neergestort in Griekenland, acht doden|| Bij de Griekse stad Kavala in het noordoosten van het land is vannacht een vrachtvliegtuig neergestort. Het gaat om een toestel van een Oekraïense luchtvaartmaatschappij dat volgens de luchtvaartautoriteiten van Servië naar Jordanië onderweg was. Ooggetuigen zeggen tegen Griekse media dat ze uren na de crash nog explosies hoorden. Volgens de Servische minister van Defensie Stefanovic zijn alle acht inzittenden om het leven gekomen. Hij zegt dat het vliegtuig als eindbestemming Bangladesh had en dat het een tussenlanding moest maken in Jordanië. Aan boord van de Antonov AN-12 zat 11,5 ton in Servië geproduceerde munitie, zegt Stefanovic. Het toestel had alle vergunningen om met die lading te vliegen. Een team nucleaire specialisten onderzoekt of er gevaarlijke stoffen zijn achtergebleven na het neerstorten. Kort voor de crash vliegt het Antonov-toestel brandend boven Griekenland: De brandweer zette de omgeving rond het neergekomen toestel direct af. Er rukten ook zeven blusvoertuigen uit, maar brandweerlieden konden het wrak vanwege de explosies niet naderen. Ook kwamen er bijtende dampen vrij. Twee brandweermannen moesten met ademhalingsproblemen naar het ziekenhuis. De autoriteiten hebben omwonenden opgedragen voorlopig niet naar buiten te gaan. Ook moeten zij de ramen en deuren vannacht dicht houden. Volgens de Griekse luchtvaartautoriteiten kon de piloot op tijd waarschuwen dat er een probleem was met een van de motoren. Hij gaf daarop aan dat hij een noodlanding in Kavala zou maken. Kort daarop werd de communicatie verbroken.||https://nos.nl/artikel/2437062-vrachtvliegtuig-met-munitie-neergestort-in-griekenland-acht-doden
2022-07-17||Iran legt sancties op aan tientallen Amerikanen, onder wie oud-minister Pompeo || Iran heeft sancties opgelegd aan 61 Amerikanen , onder wie oud-buitenlandminister Mike Pompeo. Volgens de lezing van Teheran hebben de tientallen Amerikanen zich geschaard achter de verbannen oppositiebeweging Iraanse Volksmoedjahedien (MEK). De sancties komen precies tijdens een diplomatieke impasse met de Verenigde Staten over de Irandeal. Ook Rudy Giuliani, advocaat van oud-president Trump, is op de lijst gezet, net als John Bolton, voormalig veiligheidsadviseur. De sancties betekenen dat de Iraanse regering beslag kan leggen op bezittingen van de Amerikanen in Iran. In de praktijk komt het vermoedelijk neer op vooral een symbolische daad, omdat zulke bezittingen er niet echt lijken te zijn. Het is overigens niet de eerste keer dat Teheran strafmaatregelen instelt tegen Amerikaanse kopstukken. In april en januari kregen ook al tientallen mensen sancties opgelegd. Sinds november vorig jaar zijn Iran en de VS weer in gesprek over het hervatten van de Irandeal uit 2015. In 2018 zette toenmalig president Trump een streep door het afsprakenpakket. Afgelopen juni werd in Qatar nog wel over nucleaire afspraken gesproken, maar inmiddels lijkt er dus sprake van een impasse.||https://nos.nl/artikel/2437061-iran-legt-sancties-op-aan-tientallen-amerikanen-onder-wie-oud-minister-pompeo
2022-07-17||GGD's passen openingstijden van test- en vaccinatielocaties aan om hitte|| Verschillende test- en vaccinatielocaties sluiten komende dagen in de middag de deuren vanwege de voorspelde hoge temperaturen. Een enkele locatie gaat helemaal dicht. Onder andere GGD Drenthe, GGD Zaanstreek-Waterland, GGD Gelderland-Midden, GGD Brabant-Zuidoost, GGD Rotterdam-Rijnmond en GGD regio Utrecht werken in de eerste helft van de week met aangepaste openingstijden. Zij gaan na het middaguur dicht. In de regio Utrecht gaat een aantal test- en vaccinatielocaties uit voorzorg één of meerdere dagen helemaal dicht. "Door de hitte wordt het te warm op die locaties, voor bezoekers en medewerkers", meldt de GGD. Drenthe verplaatst afspraken die van maandag tot en met woensdag in de middag gepland staan, naar een andere datum. Ook GGD Gelderland-Midden waarschuwt dat sommige vaste locaties eerder dan normaal sluiten. "Want oververhitting en verstandig vaccineren gaan niet samen." Verschillende GGD's adviseren bezoekers die wel voor een coronatest of -vaccinatie komen, om zonnebrand en voldoende water mee te nemen. Uit de meest recente weekcijfers van het RIVM bleek dat meer mensen zich afgelopen week bij een GGD-locatie lieten testen. Het aantal liep landelijk op van 48.117 naar 52.915 mensen. Afgelopen week werd duidelijk dat de BA.2.75-variant van het coronavirus, ook wel centaurus genoemd, ook in Nederland is opgedoken. Over BA.2.75 is nog weinig bekend. De variant, die mogelijk besmettelijker is dan omikron-voorgangers, werd op iets grotere schaal al vastgesteld in India. Ook in Australië, Japan, Canada, de Verenigde Staten, Duitsland en het Verenigd Koninkrijk werd deze al gevonden.||https://nos.nl/artikel/2437060-ggd-s-passen-openingstijden-van-test-en-vaccinatielocaties-aan-om-hitte
