2022-07-14||Ivana Trump, eerste vrouw oud-president Trump, overleden|| Voormalig model en zakenvrouw Ivana Trump is op 73-jarige leeftijd overleden. Dat meldt haar voormalig echtgenoot, de Amerikaanse oud-president Trump. "Ik ben bedroefd om aan iedereen die haar liefhad, en dat zijn er veel, te moeten melden dat Ivana Trump is overleden in haar woning in New York", schrijft de oud-president op het door hemzelf opgerichte sociale medium Truth Social. "Ze was een mooie en fantastische vrouw die een inspirerend leven leidde." Ivana was in Tsjecho-Slowakije een professioneel skiër en kon daardoor buiten het Oostblok komen, waar ze trouwde met een Oostenrijkse skiër, van wie ze al snel weer scheidde. Donald Trump trouwde in 1977 met haar, een jaar nadat ze elkaar leerden kennen op een bijeenkomst met modellen in New York. Al snel werkten ze samen aan diverse grote vastgoedprojecten. In de jaren die volgden kregen ze drie kinderen: Donald Trump Jr., Ivanka Trump en Eric Trump. De vechtscheiding van het New Yorkse duo in 1992 kreeg veel aandacht in Amerikaanse media. De New York Times meldde dat Ivana Trump uiteindelijk 14 miljoen dollar en meerdere huizen van haar ex-man kreeg, op voorwaarde dat ze met niemand zou praten over de details van de scheiding. Donald Trump had sinds eind jaren tachtig een affaire met Marla Maples, met wie hij in 1993 trouwde. Ook Ivana trouwde nog twee keer. Haar vierde echtgenoot, de Italiaanse acteur Rossano Rubicondi, overleed in oktober vorig jaar aan huidkanker. Hij was 49 jaar. "Ivana Trump was een overlever. Ze vluchtte voor het communisme en omarmde Amerika. Ze leerde haar kinderen om doorzettingsvermogen en taaiheid maar ook compassie te tonen", zegt de familie van Ivana tegen de Amerikaanse zender ABC News. Na haar scheiding van Trump richtte Ivana een eigen modemerk op en schreef ze diverse boeken. Ze bleef in New York wonen maar bracht net als haar voormalig echtgenoot veel tijd door in Florida. Zowel oud-president Trump als de familie van Ivana heeft niet bekendgemaakt waaraan ze is overleden.||https://nos.nl/artikel/2436762-ivana-trump-eerste-vrouw-oud-president-trump-overleden
2022-07-14||Journalist Geerdink weer in Nederland na uitzetting uit Noord-Irak|| De Nederlandse journalist Fréderike Geerdink is terug in Nederland nadat ze gisteren de Koerdische Autonome Regio in Irak was uitgezet. Ze wilde daar de grens met Syrië oversteken, toen ze door de politie werd meegenomen en naar het vliegveld in de Iraakse stad Erbil werd gebracht. Geerdink landde vandaag om 14 uur op Schiphol, zegt ze. "En een uurtje later was ik alweer in mijn woonplaats Utrecht. Erbil is geen zaken- of vakantiebestemming, en er vertrekken daarom maar weinig vluchten. Via Istanbul met Turkish Airlines vliegen ging ik toch maar niet uitproberen."  Geerdink werd in 2015 aangehouden in Turkije omdat ze ervan verdacht werd propaganda te verspreiden voor de PKK, een Koerdische organisatie die ook op de terreurlijst van de Europese Unie staat. Hiervan werd ze vrijgesproken. Datzelfde jaar zat ze een een aantal dagen vast omdat ze in verboden gebied zou zijn geweest. Daarna werd ze uitgezet. De Nederlandse consul-generaal Hans Akerboom heeft Geerdink geholpen voor haar vertrek. "Hij bood aan langs te komen op het vliegveld om me te helpen en hoewel dat niet hoefde, kwam hij toch. Het was al laat, zo'n 23 uur 's avonds. Toen heeft hij mij aangehoord en geholpen waar hij kon." Geerdink werd door de politie opgedragen te betalen voor de vlucht naar huis. "Ik zei dat als ze mij het land uit wilden schoppen, ze dat ook zelf moesten regelen en ik niet mijn eigen deportatie ging betalen. Toen heeft Akerboom ervoor gezorgd dat ik een ticket kreeg." Geerdink benadrukt dat het in de regio waar ze werd opgepakt, de Koerdistan Regio in Irak, steeds lastiger wordt om als journalist te werken. "Vooral lokale journalisten hebben daar last van. Er is veel corruptie en nepotisme daar. Journalisten worden opgesloten en vervolgd." Een reden voor haar uitzetting heeft ze niet gekregen. "Ik had eerder getweet over de lange arm van Erdogan. Daarmee bedoelde ik niet dat Erdogan hoogstpersoonlijk mijn deportatie geregeld heeft, maar over de algemene Turkse invloed. De hele regio is aan het Turkificeren, qua cultuur, taal en op politiek gebied." Geerdink zal niet snel terugkeren naar het gebied waar ze is uitgezet, zegt ze. "Dat is vooral vervelend omdat ik daar de grens over kan naar Koerdistan in Syrië. En daar zijn de echt belangrijke verhalen te vertellen."||https://nos.nl/artikel/2436756-journalist-geerdink-weer-in-nederland-na-uitzetting-uit-noord-irak
2022-07-14||Identiteit Duitse piloot die in WO II neerstortte bij Opeinde na 79 jaar vastgesteld|| Een Duitse piloot die in de Tweede Wereldoorlog met zijn vliegtuig neerstortte bij het Friese Opeinde is na 79 jaar geïdentificeerd. Onderzoek van de Stichting Missing Airmen Memorial Foundation (SMAMF) heeft uitgewezen dat het gaat om onderofficier Konstantin Benzien. Zijn Messerschmitt Bf 109, een jachtvliegtuig, stortte op 11 december 1943 neer op een slagerij bij het dorp. Omdat het met hoge snelheid gebeurde, kwam het toestel diep in de bodem terecht. "Op locatie zijn wat wrakdelen gevonden, waaronder een deel van een propeller waaraan je kunt zien wat een enorme smak deze Messerschmitt gemaakt heeft", vertelt onderzoeker Alexander Tuinhout aan Omrop Fryslân. "Het voor ons meest belangrijke voorwerp dat hier is gevonden, is een ring die Konstantin om zijn vinger had. Dit brengt je toch heel dicht bij de piloot." Van de piloot werden verder alleen wat stoffelijke resten gevonden. Hij werd in een anoniem graf begraven op de Duitse Oorlogsbegraafplaats in het Limburgse Ysselsteyn. De SMAMF heeft daarna lange tijd geprobeerd om de naam van de piloot te achterhalen. Het vliegtuig van Benzien was niet het enige toestel dat op 11 december in de omgeving neerstortte. Volgens de SMAMF zijn toen op zijn minst twintig Amerikaanse en tien Duitse toestellen neergestort. Dit kwam doordat de Luftwaffe een groep Amerikaanse bommenwerpers onderschepte, waarna felle luchtgevechten uitbraken.  De meeste slachtoffers konden vrij snel geïdentificeerd worden. Uit archiefonderzoek van het SMAMF blijkt dat er op 11 december 1943 maar twee Duitse piloten vermist werden: Friedrich König en Konstantin Benzien. Eén van hen moest dus wel het slachtoffer bij Opeinde zijn. In 1999 werd duidelijk dat König omgekomen was bij het Drentse Peest. Daarmee was volgens de SMAMF duidelijk dat het Benzien was die bij Opeinde om het leven kwam. De Duitse autoriteiten identificeren echter alleen maar mensen op basis van dna-bewijs en dat was er nog niet. Volgens Tuinhout was het achterhalen van het dna van de familie Benzien niet gemakkelijk. "Uiteindelijk hebben we nog een zus in Amerika getraceerd maar die was ook overleden", vertelt Tuinhout. Haar kleinkinderen kwamen niet meer in aanmerking voor het leveren van een dna-monster. "Maar ze beschikten over enveloppen die zij tijdens haar leven verstuurd had en onder de postzegels en lijmranden heeft het Nationaal Forensisch Instituut dna kunnen vinden." Het dna-profiel van de botten van de onbekende piloot kwam overeen met het dna-profiel van de zus. Daarmee werd definitief duidelijk dat het gaat om Konstantin Benzien. Benzien ligt nog steeds begraven in een anoniem graf, maar volgens Tuinhout komt daar verandering in. "Daar staat nu ein Deutscher Soldat, een naamloos graf", vertelt Tuinhout. "Het is altijd ons doel geweest om dat grafkruis te laten vervangen door een kruis met de naam Konstantin Benzien en daar hebben we nu groen licht voor gekregen."||https://nos.nl/artikel/2436754-identiteit-duitse-piloot-die-in-wo-ii-neerstortte-bij-opeinde-na-79-jaar-vastgesteld
2022-07-14||Doorbraak over Oekraïens graan ophanden, maar hoe vaar je door een mijnenveld?|| Sinds de bekendmaking van een ophanden zijnde deal tussen Rusland en Oekraïne is er wat optimisme over een oplossing van de graancrisis. De landen willen onder toeziend oog van Turkije graanschepen tussen mijnenvelden en blokkades de Zwarte Zee over laten varen, maar hoe werkt dat in de praktijk? En zou Nederland daarbij iets kunnen betekenen? Veel Oekraïens graan kan nu niet weg. Volgens Oekraïne en het Westen houdt Rusland de export tegen met blokkades in de Zwarte Zee. Op zijn beurt beschuldigt het Kremlin Oekraïne ervan de scheepsroutes te blokkeren met zeemijnen voor de havens. Het gevolg zijn hoge graanprijzen en een dreigende hongersnood in delen van Afrika. De deal - die volgende week zou moeten worden uitgewerkt en ondertekend - moet daar verandering in brengen. Het idee is simpel. Oekraïne begeleidt de vrachtschepen langs de mijnen, Rusland zal de schepen niet beschieten en Turkije zal de schepen inspecteren om Rusland ervan te verzekeren dat er geen wapens worden gesmokkeld. In de praktijk wordt het vooral een logistieke operatie, verwacht Bob Roetering, oud-commandant Mijnendienst bij de Koninklijke Marine. "En de vraag is hoe diep het daar is, hoe gevaarlijk. Ze moeten weten wat voor soorten mijnen er liggen." Er zijn verschillende soorten zeemijnen, die grofweg zijn op te delen in drijvende mijnen, verankerde mijnen en mijnen op de bodem. De drijvende zijn met een helikopter te vinden, legt Roetering uit. Mijnenbestrijdingsvaartuigen kunnen ze vervolgens onschadelijk maken. Voor verankerde mijnen is een mijnenveger nodig die de verankeringskabel doorknipt. Mijnen die op de bodem liggen, en meestal een zwaardere lading hebben, kunnen door een mijnenjager met sonar opgespoord worden. Een op afstand bedienbare onderwaterdrone kan ze dan onschadelijk maken. Op de NAVO-top vorige week heeft Nederland mijnenjagers aangeboden aan Turkije. De marine heeft er in totaal vijf waarvan er, verwacht Roetering, niet meer dan één of twee naar de Zwarte Zee zouden gaan. Zelfs dat is allesbehalve zeker, benadrukt een woordvoerder van Defensie. "We kunnen het prima doen. Het aanbod staat, want we vinden de voedselveiligheid in de wereld belangrijk. Maar eerst moet er een akkoord komen en dan moeten er inderdaad mijnenjagers nodig zijn." En dan, voegt hij toe, zijn er ook landen dichterbij Oekraïne die over hetzelfde materieel beschikken en er sneller kunnen zijn. De inzet van mijnenjagers is niet zonder gevaar, weet Roeterig. Zelf was hij in de jaren 80 en 90 betrokken bij het ruimen van tientallen mijnen in de Perzische Golf. Het risico is wel beperkt. "De manschappen zijn goed opgeleid en werken met goede apparatuur. Maar als Nederland mijnenjagers stuurt, moeten ze wel bescherming hebben, bijvoorbeeld van een Turks fregat. Want een mijnenjager kan zichzelf niet verdedigen." Tijdens een operatie voor de kust van Libië in 2011 boden Italiaanse fregatten die bescherming. "Als er vanaf de kust werd geschoten, kwamen die ertussen liggen." Verder, waarschuwt de oud-marinecommandant, is er het risico op een confrontatie als er Nederlandse schepen en manschappen zo dicht naar het conflictgebied worden gestuurd. Iets waar bij een mogelijke inzet rekening mee moet worden gehouden. "Als wij schepen naar de Zwarte Zee sturen, is dat wel een stapje op de escalatieladder."||https://nos.nl/artikel/2436750-doorbraak-over-oekraiens-graan-ophanden-maar-hoe-vaar-je-door-een-mijnenveld
2022-07-14||Gevluchte president Sri Lanka biedt ontslag aan per brief|| De Sri Lankaanse president Gotabaya Rajapaksa heeft in een brief aan het parlement zijn ontslag ingediend. De president is inmiddels in Singapore aangekomen, nadat hij woensdag samen met zijn vrouw per militair vliegtuig naar de Malediven was gevlucht. De voorzitter van het Sri Lankaanse parlement heeft het ontslag van Rajapaksa ontvangen, bevestigt zijn woordvoerder. De voorzitter zal de echtheid van de brief beoordelen en naar verwachting vrijdagochtend het ontslag van de president officieel aankondigen. Het is overigens de vraag of Rajapaksa in Singapore kan blijven. Bronnen zeggen tegen de BBC dat het onwaarschijnlijk is dat de regering van Singapore een gevluchte oud-president wil huisvesten die beschuldigd wordt van oorlogsmisdaden. Met zijn vertrek keert de rust terug in de straten van de hoofdstad Colombo. Antiregeringsdemonstranten trekken zich langzaam terug uit kantoren en residenties van de president en premier, die ze dagen bezet hadden gehouden. Demonstranten blijven echter aandringen op nieuwe leiders voor het land, dat gebukt gaat onder grote economische problemen. Zelfs het zwembad van de ambtswoning van de nu gevluchte president werd 'bezet':  Dat betekent volgens demonstranten dat ook premier Wickremesinghe, door Rajapaksa aangesteld als interim-president, zo snel mogelijk het veld moet ruimen. Wickremesinghe herhaalde vandaag dat het parlement op 20 juli een nieuwe president zal kiezen.||https://nos.nl/artikel/2436749-gevluchte-president-sri-lanka-biedt-ontslag-aan-per-brief
2022-07-14||Zeven jaar cel en tbs geëist voor neersteken agenten tijdens controle avondklok|| Het Openbaar Ministerie heeft zeven jaar cel en tbs met dwangverpleging geëist tegen een 33-jarige man uit de Verenigde Staten voor het neersteken van twee agenten in Groningen tijdens de avondklok in maart vorig jaar. De agenten werden volgens het OM aangevallen nadat zij twee mannen hadden aangesproken die tijdens de avondklok aan het fietsen waren. Toen ze het tweetal vroegen zich te legitimeren werd een van de agenten volgens het OM uit het niets met een mes aangevallen. De agent werd in zijn hals en gezicht gestoken en raakte ernstig gewond. "Het had niet veel gescheeld of de politieman had het niet overleefd", aldus justitie. De andere agent, een vrouw, liep verwoningen op aan haar bovenbeen. Een koppelriem voorkwam volgens justitie dat ze in haar buik werd geraakt. Het OM gaat uit van poging tot doodslag en zware mishandeling. Na de steekpartij vluchtten de mannen naar Frankrijk, waar ze enkele dagen later werden aangehouden. Eric Jeffrey T., die sinds september 2020 illegaal in Nederland verbleef, bekende in de rechtbank dat hij de agenten heeft neergestoken. Naar eigen zeggen deed hij dat omdat zijn partner, met wie hij die avond aan het fietsen was, geen ID-kaart bij zich had en hij bang was dat zijn partner teruggestuurd zou worden naar een ggz-kliniek. Daar werd hij, volgens T., slecht behandeld. Bovendien zou T. dan teruggestuurd worden naar zijn geboorteland. T. noemde zijn actie in de rechtbank eerzaam, meldt RTV Noord. Deskundigen van het Pieter Baan Centrum hebben de verdachte onderzocht en concluderen dat de man een psychische stoornis heeft. Zonder behandeling kan hij volgens de deskundigen opnieuw in de fout gaan. Zij adviseren daarom tbs met dwangverpleging. Bij tbs is het de bedoeling dat iemand behandeld wordt en daarna als dat mogelijk is, weer terug kan keren in de maatschappij. Omdat de verdachte een vreemdeling is zonder verblijfsstatus, kan hij volgens het OM niet terugkeren in de Nederlandse maatschappij. De verdachte kan volgens het OM wel een in Nederland opgelegde straf in de Verenigde Staten uitzitten, maar het is nog onduidelijk of justitie in de VS de tbs-behandeling kan uitvoeren. "Deze vraag is uitgezet bij de Amerikaanse autoriteiten", aldus justitie. De rechtbank doet op 12 augustus uitspraak.||https://nos.nl/artikel/2436738-zeven-jaar-cel-en-tbs-geeist-voor-neersteken-agenten-tijdens-controle-avondklok
2022-07-14||Aantal gevallen van apenpokkenvirus stijgt naar 549|| Het apenpokkenvirus is in Nederland nu bij 549 mensen vastgesteld, meldt het RIVM. Dat is een stijging van 46 ten opzichte van afgelopen maandag, toen er nog 503 vastgestelde gevallen waren. Maandag ging het om de grootste toename (101) van het aantal gevallen sinds mei, toen het virus voor het eerst in Nederland werd vastgesteld. Het virus verspreidt zich vooral onder mannen die veel wisselende seksuele contacten hebben met andere mannen. Maar, benadrukken deskundigen, iedereen kan het oplopen. Besmettingen gebeuren via huid-op-huidcontact en vermoedelijk ook via de lucht, niet alleen door seks. Het ministerie van Volksgezondheid wil zo snel mogelijk beginnen met het vaccineren van risicogroepen. De vaccinaties tegen apenpokken beginnen met een pilot in Amsterdam die is gericht op zo'n 2000 mensen die PrEP krijgen of daarvoor op de wachtlijst staan. PrEP is een medicijn dat beschermt tegen een infectie met hiv, het virus dat aids kan veroorzaken. Ervaringsdeskundigen, betrokken organisaties en een Amsterdamse huisarts met veel patiënten in de risicogroep vertelden eerder aan de NOS dat ze vinden dat er meer en sneller gevaccineerd moet worden. Ze vinden dat de risicogroepen die de overheid nu heeft benoemd te beperkt. Een besmetting met het apenpokkenvirus begint vaak met koorts, hoofdpijn, spierpijn, gezwollen lymfeklieren, rillingen en moeheid. Na een tot drie dagen verschijnen er vlekken op de huid. Deze huiduitslag gaat over in blaasjes. De ziekte is, zeker in westerse landen, zelden dodelijk.||https://nos.nl/artikel/2436724-aantal-gevallen-van-apenpokkenvirus-stijgt-naar-549
2022-07-14||Nog geen Oekraïnetribunaal, wel extra geld voor onderzoek oorlogsmisdaden|| Alle oorlogsmisdaden in Oekraïne zullen en moeten worden bestraft. Daarover waren alle aanwezigen op een internationale top in Den Haag het vandaag hartstochtelijk eens. Ministers en vertegenwoordigers van zo'n 50 landen, van Guatamala tot Georgië, kwamen bijeen om te praten over opsporing en vervolging van oorlogsmisdadigers. Als het aan Oekraïne ligt, wordt er een speciaal tribunaal opgericht om Russische oorlogsmisdaden te onderzoeken te berechten. Minister Hoekstra van Buitenlandse Zaken staat open voor zo'n tribunaal, maar zegt dat het opzetten daarvan niet makkelijk zal worden. "Rusland zal proberen het tegen te gaan, maar we willen het wel proberen en onze middelen ervoor inzetten." Ook zonder tribunaal hoopt de coalitie van landen zo snel mogelijk zo veel mogelijk oorlogsmisdrijven te vervolgen. Op de conferentie was 'coördinatie' het toverwoord. Hiermee moet worden voorkomen dat meerdere onderzoekers hetzelfde onderzoeken, en getuigen te vaak hun trauma's moeten herbeleven. Verder werd er voor 20 miljoen euro aan steun toegezegd en beloven landen forensische teams naar Oekraïne te sturen. Er is heel veel werk te verrichten, zegt Oleksandra Drik, coördinator van een groep Oekraïense ngo's die onderzoek doet naar oorlogsmisdaden. Daarvoor is niet alleen geld nodig, maar zijn ook veel handen nodig. "Iedere aanklager heeft nu al 200 zaken onder zich." Volgens justitie in Oekraïne zijn er al zo'n 23.000 meldingen van oorlogsmisdaden gedaan. "Elke dag komen er 200 à 300 bij", zegt de Oekraïense hoofdaanklager Iryna Venediktova. Inmiddels zijn zeker 600 verdachten in beeld, tegen 127 van hen is een strafzaak geopend. Zes militairen zijn al veroordeeld. Oekraïne heeft met vijf Midden- en Oost-Europese landen een Joint Investigation Team (JIT) opgericht. Dat onderzoeksteam wordt ondersteund door het Internationaal Strafhof (ICC) in Den Haag. Eurojust, gevestigd in Den Haag, zal het verzamelde bewijsmateriaal opslaan. De conferentie van vandaag moet ertoe leiden dat landen op dezelfde manier bewijs verzamelen. "De wet moet het slagveld op om te zorgen dat daders aansprakelijk gesteld worden," zegt Karim Ahmad Khan, hoofdaanklager van het Internationaal Strafhof tegen Nieuwsuur. "Dat wil zeggen dat we niet moeten wachten tot de wet historisch belang heeft. Het moet geen onbeweeglijk proces zijn waarmee we vanuit de mooie stad Den Haag werken zonder enige urgentie alsof de tijd er niet toe doet. Het moet nu." Zonder Russische medewerking is onderzoek uiteraard lastig. Toch waren de deelnemers aan de conferentie niet pessimistisch. Voor de vervolging van alle verdachten kan decennia worden uitgetrokken, verwacht Eurocommissaris Reynders van Justitie. "We zeggen tegen alle verdachten: je kunt de rest van je leven vervolgd worden." Hij verwijst daarbij naar Rwanda, waar nu nog onderzoeken naar de genocide van 28 jaar geleden worden gestart. Bijkomend probleem is dat Rusland het Internationaal Strafhof niet erkent. Ook Oekraïne heeft het verdrag tot oprichting van het Strafhof nog niet geratificeerd, maar erkent de rechtsmacht van het Hof wel. Overigens worden niet uitsluitend Russische oorlogsmisdaden vervolgd, benadrukt minister Hoekstra. Ook oorlogsmisdaden begaan door Oekraïense militairen kunnen worden onderzocht. "Maar er is duidelijk één partij verantwoordelijk voor de agressie, en dat is Rusland." Bij aankomst werden alle afgevaardigden door een gang vol oorlogsfoto's geleid: Het oprichten van een apart tribunaal kost veel tijd, terwijl de meeste oorlogsmisdaden al op een andere wijze voor het gerecht kunnen worden gebracht. Bovendien kan Rusland als permanent lid van het VN-Veiligheidsraad zo'n tribunaal vetoën. Een tribunaal zonder Rusland oprichten is in theorie mogelijk, maar zal zonder Russische medewerking in praktijk tandenloos blijken. Een tribunaal heeft wel een belangrijke symbolische waarde. De Oekraïense delegatie maakt voortdurend de vergelijking met het Neurenberg-tribunaal, dat werd opgericht na de Tweede Wereldoorlog. De oorlog in Oekraïne is de grootste daad van agressie sindsdien, zegt president Zelensky, en verdient daarom een tribunaal. Een Oekraïnetribunaal kan aanvullend zijn op het werk van het ICC, zegt ngo-coördinator Oleksandra Drik. "Het Strafhof focust zich vooral op de hooggeplaatste figuren, maar wij willen alle zaken vervolgen." Nederland heeft namens het Internationaal Strafhof tientallen marechaussees, opsporingsexperts en medisch personeel naar Oekraïne gestuurd. Daarbovenop wordt er drie miljoen euro gedoneerd aan het ICC, het VN-mensenrechtenkantoor in Kiev en naar hulp voor slachtoffers van seksueel geweld. Volgens Hoekstra zal Nederland zich voor lange tijd committeren aan de vervolging van oorlogsmisdaden. "Dit is nog maar het begin", zei hij vandaag herhaaldelijk.||https://nos.nl/artikel/2436722-nog-geen-oekrainetribunaal-wel-extra-geld-voor-onderzoek-oorlogsmisdaden
2022-07-14||Draghi wil opstappen als premier van Italië, maar president weigert ontslag|| De Italiaanse premier Draghi wil opstappen als premier, maar president Mattarella weigert diens ontslag. In een verklaring roept de president Draghi op het parlement toe te spreken om de situatie te peilen. Sinds vandaag verkeert Italië in een diepe politieke crisis. De premier kondigde zijn vertrek aan nadat coalitiepartner de Vijfsterrenbeweging had geweigerd deel te nemen aan een stemming over een miljardensteunpakket voor Italiaanse burgers om de pijn van de inflatie te verzachten. "De coalitie van de nationale eenheid die deze regering steunt, bestaat niet meer", zei Draghi in een verklaring. Hij bood Matarrella zijn ontslag aan, maar nu die weigert zijn vertrek te aanvaarden, is onduidelijk wat de volgende stap zal zijn. Het rommelde al een tijdje in de Italiaanse coalitie. Draghi had de stemming over het steunpakket van tevoren als vertrouwensstemming bestempeld. Het voorstel haalde het, maar de populistische Vijfsterrenbeweging had de stemming geboycot. Die partij zegt een groter steunpakket voor burgers te willen dan nu op tafel lag en wil bovendien dat de Italiaanse overheid meer geld leent om de stijgende inflatie tegen te gaan. De Vijfsterrenbeweging staat onder druk van afnemende populariteit. Draghi, oud-president van de Europese Centrale Bank, kwam vorig jaar februari aan de macht en was de zesde premier van Italië in tien jaar. Het politieke rumoer in Italië leidt ook tot onrust op de financiële markten. De beurs van Milaan sloot al voordat Draghi zijn ontslag aanbood met een min van 3,4 procent. En - misschien nog wel belangrijker - het verschil tussen de rentes op de staatschulden van Italië en Duitsland liep verder op. Waarmee het doembeeld van een nieuwe eurocrisis weer klein beetje reëler is geworden. De crisis kan verstrekkende gevolgen hebben voor Italië en voor de Europese Unie. Het land heeft een torenhoge staatsschuld: anderhalf keer hoger dan het bruto nationaal product. Als gevolg van de stijgende rentes wordt het steeds moeilijker die schuld te financieren. Inmiddels is de schuldrente opgelopen tot 3,3 procent, terwijl die een jaar geleden nog 0,65 procent was. Ter vergelijking: in de crisis van 2011 lag de rente op de Italiaanse schuld op ruim 7 procent. De huidige impasse maakt het moeilijker voor Italië dit probleem aan te pakken. Dat zal ook gemerkt worden in de rest van Unie, zeker ook aangezien Italië de op twee na grootste economie van EU is. De Europese Centrale Bank (ECB) heeft onlangs besloten om landen met hoge schulden, zoals Italië, tegemoet te komen. Als oud-topman van de Europese Centrale Bank genoot Draghi het vertrouwen van beleggers dat hij en zijn zakenkabinet verstandig om zouden gaan met de schuld in tijden van oplopende rente. Zonder Draghi zal de vrees bij beleggers toenemen.||https://nos.nl/artikel/2436721-draghi-wil-opstappen-als-premier-van-italie-maar-president-weigert-ontslag
2022-07-14||OM seponeert zaak Gündogan tegen Volt over smaad en laster|| De aangifte van Nilüfer Gündogan tegen haar voormalige politieke partij Volt is geseponeerd door het Openbaar Ministerie. Het Kamerlid betichtte partijleden van Volt van smaad en laster. De seponering heeft volgens het OM van Amsterdam twee redenen: een capaciteitsprobleem bij het OM en de politie en de voorkeur voor een "andere weg dan de strafrechtelijke weg". "Bij een onderzoek moet een groot aantal mensen gehoord worden, en daar zijn niet genoeg mensen voor beschikbaar. Ook heeft een oplossing buiten het strafrecht altijd de voorkeur", zegt een woordvoerder. Volgens het AD werd Gündogan al in juni door het OM op de hoogte gesteld van de seponering. Het Kamerlid deed in februari aangifte tegen de partij, partijleider Laurens Dassen en een aantal partijleden. Dat deed ze nadat ze uit de fractie was gezet na meldingen over grensoverschrijdend gedrag. Er werden in totaal dertien meldingen gedaan, variërend van handtastelijkheden en ongewenste seksuele avances tot intimidatie en misbruik van haar positie. Gündogan ontkent deze aantijgingen. Tegen de schorsing spande Gündogan eerder een kort geding aan. Volt verloor die zaak, maar ging in hoger beroep. Wanneer die zaak voorkomt, is nog niet bekend. Het Kamerlid zit inmiddels als eenpersoonsfractie in de Kamer.||https://nos.nl/artikel/2436717-om-seponeert-zaak-gundogan-tegen-volt-over-smaad-en-laster
2022-07-14||Amsterdammer opgepakt die ontsnapte tbs'ers hielp|| De politie heeft op 30 juni een man opgepakt die een week daarvoor twee tbs'ers hielp uitbreken uit de Pompekliniek in Nijmegen. Het gaat om een 26-jarige Amsterdammer, meldt Het Parool. De man zat in de auto met Luciano D., één van de twee tbs'ers, toen die werd aangehouden bij een tankstation in Den Haag. De opgepakte man wordt ervan verdacht een belangrijke rol te hebben gespeeld bij de ontsnapping van de twee tbs'ers Luciano D. (24) en Sherwin Windster (27), die nog altijd voortvluchtig is. Hij zou met een slijptol een gat in de omheining van de kliniek hebben gemaakt waar D. en Windster doorheen konden kruipen. Uit politieonderzoek bleek dat de man in de week voor de uitbraak onder zijn eigen naam een slijptol had gehuurd. De ontsnapping van de twee tbs'ers ging zo snel, dat ingrijpen niet mogelijk was, stelde de directeur van de Pompestichting eerder. En een tweede hek, dat ontsnappingen uit de kliniek in Nijmegen moeilijker moet maken, is na drie jaar nog steeds niet af. Tbs'ers in de kliniek mochten het weekend na de ontsnapping niet met verlof. Ook nam de kliniek extra veiligheidsmaatregelen. De twee vluchtten in een witte Volkswagen Golf die klaarstond. Die auto werd al eerder teruggevonden. De politie ging snel met een helikopter op zoek naar het duo, maar ze bleken spoorloos. Windster werd in 2019 veroordeeld tot 5,5 jaar gevangenisstraf en tbs voor afpersing en een gewapende overval waarbij een dode viel. Luciano D. zat in de Pompekliniek nadat hij voor een overval uit 2017 was veroordeeld tot vijf jaar cel met tbs.||https://nos.nl/artikel/2436716-amsterdammer-opgepakt-die-ontsnapte-tbs-ers-hielp
2022-07-14||Reuzenschildpad na 150 jaar weer terug op Galapagos-eiland Santa Fe|| Het Galapagos-eiland Santa Fe in Ecuador heeft na 150 jaar weer een gezonde populatie reuzenschildpadden. Van de 700 vrijgelaten Chelonoidis hoodensis-schildpadden heeft 99 procent het in goede gezondheid overleefd. De schildpadden werden in 2015 van het kleinere Galapagos-eiland Española overgeplaatst naar Santa Fe. De landschildpad was al meer dan 150 jaar uitgestorven op Santa Fe. Volgens Saar Bakker, bioloog in de Amsterdamse dierentuin Artis, kwam dat door jagende zeelieden die de schildpad gebruikten als voedselbron. De reuzenschilpaddensoort werd rond 1960 ook wereldwijd met uitsterven bedreigd laat Bakker weten. "Toen leefden er nog zo'n 15 volwassen dieren. Door een intensief conservatieprogramma is voorkomen dat deze soort uitgestorven is." Reuzenschildpadden spelen een essentiële rol in het behoud van de ecosystemen op de Galapagos-eilanden. "Deze grote planteneters verspreiden via hun poep namelijk zaden," vertelt Bakker. "Als een ecosysteem te veel verandert kan dit grote gevolgen hebben voor de planten en dieren die er leven. Op Santa Fe waren deze gevolgen al merkbaar." Om het ecosysteem op Santa Fe weer te kunnen herstellen is aanwezigheid van reuzenschildpadden dus essentieel. "We kunnen na een aantal jaar zeggen dat het project met succes is uitgevoerd en ecologische processen zoals zaadverspreiding worden hersteld," laat Galapagos Conservancy NGO-directeur Washington Tapia weten aan persbureau Reuters. Ook noemt hij het een "doorslaand succes" voor het voortbestaan van de reuzenschildpad en de rol van het reptiel op Santa Fe. De reuzenschildpadden worden gemeten en gewogen door de boswachters van het nationale park in Santa Fe.  De Galapagos-eilanden staan bekend om hun grote verscheidenheid van flora en fauna. De Britse wetenschapper Charles Darwin ontwikkelde er in de 19e eeuw de evolutietheorie. Er leven ook veel verschillende soorten zeeschildpadden. Volgens het Galapagos National Park leven er op de eilanden 60.000 reuzenschildpadden, van verschillende soorten. De archipel trekt jaarlijks honderdduizenden toeristen door de veelzijdige natuur.||https://nos.nl/artikel/2436712-reuzenschildpad-na-150-jaar-weer-terug-op-galapagos-eiland-santa-fe
2022-07-14||De zoetwaterkraan gaat verder open voor West-Nederland|| Rijkswaterstaat en de waterschappen nemen extra maatregelen om meer zoet water naar het westen van Nederland te brengen. Dat is nodig om verzilting (het zouter worden van de bodem) van het gebied tegen te gaan. De maatregelen gaan maandag in. Het is alweer weken droog en het ziet er niet naar uit dat dat snel verandert. Ook in het stroomgebied van de Rijn meer stroomopwaarts regent het voorlopig niet of nauwelijks. Dat betekent lage waterstanden in de rivieren. Normaal gesproken krijgt het westen van Nederland voldoende zoet water via de Hollandse IJssel. Als de afvoer van de Rijn onder de 1100 kubieke meter per seconde komt, kan door gebrek aan tegendruk zilt water vanuit de Noordzee verder het land instromen, soms tot aan Gouda. Dit is het punt waar zoet water normaal gesproken met zo'n 25 kubieke meter per seconde wordt ingelaten. In tijden van extreme droogte raakt dit innamepunt verzilt door de lage rivierwaterafvoer. Het verzilte water is onder meer schadelijk voor de natuur en teelt van bollen, bomen, fruit en groente. Daarom wordt via alternatieve aanvoerroutes zoet water vanuit het Amsterdam-Rijnkanaal en de Lek naar West-Nederland gevoerd. Rijkswaterstaat zet vanaf maandag de Prinses Irenesluizen bij Wijk bij Duurstede verder open. Het sluizencomplex in het Amsterdam-Rijnkanaal werkt als de zoetwaterkraan voor West-Nederland. Rijkswaterstaat reguleert door de 'kraan' meer open of dicht te draaien de aanvoer van zoet water voor West-Nederland. Het zoete water duwt het verzilte water als het ware terug. Hoogheemraadschap De Stichtse Rijnlanden (Utrecht en omgeving) zet maandagochtend het gemaal De Aanvoerder bij De Meern aan, waardoor extra water de Leidsche Rijn in wordt gepompt. Het waterpeil stijgt dan 30 tot 60 centimeter. Het is pas de vierde keer in de geschiedenis dat deze maatregel genomen wordt. Eerder gebeurde dit in 2003, 2011 en voor het laatst in 2018. Verder geldt vanaf maandag een vaarverbod voor de pleziervaart op de Leidsche Rijn, tussen Utrecht en Harmelen. Schepen kunnen omvaren via Nieuwegein en Montfoort om bij Woerden weer op de Oude Rijn te komen.||https://nos.nl/artikel/2436711-de-zoetwaterkraan-gaat-verder-open-voor-west-nederland
2022-07-14||Van fraude verdachte Chileense politica opgepakt in Ter Apel|| De politie heeft gisterochtend in Ter Apel een Chileense politica opgepakt die wordt verdacht van fraude in haar thuisland. Het OM heeft eerdere berichtgeving van het AD over de aanhouding bevestigd. De vrouw is gistermiddag voorgeleid in de rechtbank in Rotterdam en blijft vastzitten in afwachting van de behandeling van haar uitlevering. Dat kan volgens het OM nog wel een paar weken duren. Volgens Chileense media gaat het om Karen Rojo, een oud-burgemeester van de noordelijke stad Antofagasta. Rojo werd tot vijf jaar cel veroordeeld omdat ze publiek geld had gebruikt voor het inhuren van een adviesbureau. Dat bureau moest haar helpen aan een herverkiezing tot burgemeester. Om haar celstraf te ontlopen vluchtte ze naar Nederland. Chili heeft om de aanhouding van de vrouw gevraagd. Of ze in het asielzoekerscentrum in Ter Apel verbleef, is in Nederland niet bevestigd. Volgens de Chileense nieuwszender Meganoticias verbleef ze wel degelijk in het azc, en probeerde ze in Nederland asiel aan te vragen. Ze zou hebben beweerd in haar eigen land een "onevenredige straf" te hebben gekregen. De politica zou voordat ze in het azc belandde in hotels, hostels en op treinstations hebben geleefd. Ze zou door niemand zijn geholpen met haar vlucht naar Europa.||https://nos.nl/artikel/2436709-van-fraude-verdachte-chileense-politica-opgepakt-in-ter-apel
2022-07-14||Boeren protesteren korte tijd bij aanmeldcentrum Ter Apel|| Bij het aanmeldcentrum voor asielzoekers in Ter Apel hebben vanmiddag tientallen boeren korte tijd gedemonstreerd. De boeren meldden zich in Ter Apel omdat ze zich "niet meer welkom voelen", zei een woordvoerder tegen persbureau ANP. De boeren waren rond 15.00 uur in Ter Apel, na een uur waren ze weer vertrokken. Het zou zijn gegaan om zo'n honderd trekkers. De boeren stonden geparkeerd in de berm van een weg die langs het aanmeldcentrum loopt. Bij de groep zaten ook tientallen boeren uit Duitsland, die hun Nederlandse collega's wilden steunen in hun verzet tegen het stikstofbeleid van het kabinet. De boeren zeiden eerder te begrijpen dat de situatie in Ter Apel penibel is. Ze wilden als "ludiek protest" asiel aanvragen, "om een statement te maken", aldus ANP.||https://nos.nl/artikel/2436706-boeren-protesteren-korte-tijd-bij-aanmeldcentrum-ter-apel
2022-07-14||Europees Hof: verboden uitlaatgas-meetinstrument in Volkswagen-diesels|| Opnieuw heeft Volkswagen software die uitstoot van vervuilende gassen minder doet lijken dan dat er daadwerkelijk wordt uitgestoten, blijkt uit een uitspraak van het Europees Hof van Justitie. Door het manipulatie-instrument blijft de uitstoot van uitlaatgassen van dieselauto's lang niet altijd onder wettelijke grenzen. Kopers kunnen hun koopcontract in sommige gevallen laten ontbinden. In de Europese Unie gelden limieten voor de hoeveelheid stikstof die auto's mogen uitstoten. De Volkswagen-software die dit meet, waarborgt alleen bij een buitentemperatuur tussen de 15 en 33 graden dat de uitstoot binnen de grens is, zegt het hof. Buiten dit "thermovenster" worden de uitstootlimieten overschreden. Maar temperaturen onder de 15 graden zijn normaal in Europa, zegt het hof. Volgens het bedrijf is 15 graden de "intake-temperatuur", en is het zo warm bij een buitentemperatuur van 10 graden. De Duitse motorvoertuigenautoriteit had de software goedgekeurd. Oostenrijkse hoven klopten echter aan bij het Europees Hof met vragen over de toelaatbaarheid van het thermovenster, en over de rechten van kopers van de voertuigen. Dat deden ze nadat kopers van Volkswagen-voertuigen de rechtbanken hadden verzocht om hun koopcontracten van tussen 2011 en 2013 teniet te doen. Klanten kunnen de verkoper verzoeken om de auto te repareren of vervangen, tenzij dit onmogelijk of disproportioneel is, zegt het hof. Omdat het "niet kan worden aangemerkt als een gebrek van geringe betekenis", valt ook ontbinding van het koopcontract binnen de mogelijkheden. Het hof zegt overigens dat het instrument een update is van de bekende 'sjoemelsoftware' is die in 2015 aan het licht kwam. Volkswagen ontkent dit en zegt dat het in alle dieselauto's zit die de afgelopen 20 jaar zijn gebouwd.||https://nos.nl/artikel/2436705-europees-hof-verboden-uitlaatgas-meetinstrument-in-volkswagen-diesels
2022-07-14||Zeecontainers tegen overlast Rotterdams studentenhuis worden verwijderd|| De twee zeecontainers die onlangs tegen een studentenhuis in Rotterdam waren aangezet om overlast tegen te gaan, worden binnen vijf werkdagen verplaatst. De studenten kunnen weer gebruikmaken van de nooduitgang. Maar het conflict over de overlast die de studenten zouden veroorzaken in het complex, is nog niet opgelost. Op voorstel van de rechter is een bemiddelaar aangesteld, meldt Rijnmond. Het studentenhuis zit in de voormalige Noordsingel-gevangenis in Rotterdam-Noord. Dat is een groot gebouw waarvan een deel door twee vastgoedeigenaren is gekocht. De een is een studentenhuis begonnen, de ander heeft plannen voor een hotel. Probleem is dat Timo Kruft, één van die twee, vond dat de studenten overlast veroorzaakten op zijn deel van het terrein. "De buren hebben geklaagd over feesten, veel drank en geluidsoverlast", zegt hij. Omdat het volgens hem een bende is, liet Kruft eind juni twee zeecontainers tegen het studentenhuis aan plaatsen. De huisbaas van de studenten, Carel de Knegt, liet het er niet bij zitten en spande een kort geding aan om de containers weer weg te krijgen. En zo was het drie weken later aan de rechter om een oplossing te vinden. Voor een deel ging dat goed. Kruft bleek op de zitting bereid om de zeecontainers binnen vijf werkdagen met twee meter te laten opschuiven. "Ik gun de studenten licht", zei hij. Maar de problemen zijn niet voorbij, want Kruft vindt nog steeds dat de studenten hun achterdeur en dus zijn terrein alleen mogen gebruiken in geval van nood. De Knegt zegt dat ze gewoon "recht hebben op overpad". Op de zitting suggereerde de rechter een paar keer dat het goed zou zijn als "twee mannen van billijkheid tot een creatieve oplossing komen". Als dat niet direct tot een positieve reactie leidt, suggereert ze de aanstelling van een bemiddelaar. Een aantal van de betrokken studenten was aanwezig op de zitting. "We worden afgeschilderd als studenten die daar alleen maar zitten te drinken en feesten. Dat is jammer", zegt een van hen. "We hebben er in de zon gezeten, gebarbecued en geborreld, maar dat viel best mee." Ze zijn blij dat ze hun licht terugkrijgen en lijken zich erbij neer te leggen dat het terrein voortaan verboden gebied is. "We zullen ons zonnetje ergens anders moeten zoeken." De uitkomst van de mediation bepaalt of er verdere juridische stappen volgen. Voorlopig is de rechtszaak aangehouden.||https://nos.nl/artikel/2436702-zeecontainers-tegen-overlast-rotterdams-studentenhuis-worden-verwijderd
2022-07-14||Schikking tussen Brussel en Amazon over machtsmisbruikzaken aanstaande|| De Europese Commissie en Amazon treffen in het najaar zeer waarschijnlijk een schikking over twee machtsmisbruikzaken, waarmee de techgigant een miljardenboete ontloopt. Brussel staat er juist om bekend er niet voor terug te schrikken de techsector hoge boetes op te leggen; dit gebeurde al drie keer bij Google. Vandaag heeft de commissie de concept-afspraken openbaar gemaakt in een zogeheten markttest. Na de zomer worden de afspraken definitief en die gelden dan voor vijf jaar. De Financial Times schreef vorig week dat er geen grote wijzigingen worden verwacht. De Europese Commissie doet al drie jaar onderzoek naar het handelen van de techgigant, die nu dus met voorstellen komt om verdere escalatie te voorkomen. Mogelijk heeft Amazon de vlucht naar voren genomen vanwege nieuwe tech-wetgeving die eraan komt, de Digital Markets Act, die bedoeld is om de marktmacht van big tech in te perken. Er lopen ook onderzoeken in Duitsland en in het Verenigd Koninkrijk. De commissie keek onder meer naar de beschuldiging dat Amazon vertrouwelijke verkoopdata zou gebruiken voor eigen gewin. Het gaat hierbij om data van winkeliers die het platform van Amazon als een marktplaats gebruiken om zo hun verkoopbereik te vergroten. Op die manier zou Amazon kunnen zien welke producten succesvol zijn en een concurrerend aanbod kunnen opzetten. Amazon belooft volgens de commissie vertrouwelijke data - denk aan gegevens over omzet, bestellingen en voorraad - niet te gebruiken voor de verkoop van merkproducten of van zijn 'huismerk'. Daarnaast belooft Amazon iedere verkoper op het platform gelijk te behandelen bij het kiezen van een 'winnaar' voor de zogeheten koopknop 'In winkelwagen'. Op een productpagina staat die verkoper bovenaan, alternatieven staan daaronder. Waar mogelijk - als er voldoende verschil zit en prijs en bezorging - wordt er ook een tweede met de koopknop getoond. Ten slotte belooft Amazon verbeteringen ten aanzien van de regels voor verkopers om mee te mogen doen aan loyaliteitsabonnement Amazon Prime. Het gaat dan bijvoorbeeld om het mogen kiezen van het vervoersbedrijf. De commissie gebruikt de zomerperiode om feedback te verzamelen op het voorstel. Marktpartijen, denk aan partijen die in eerste instantie hebben geklaagd, krijgen tot 9 september om te reageren. In een reactie laat Amazon weten dat het bedrijf het niet eens is met een aantal conclusies van de commissie en dat het een "constructief" overleg heeft gevoerd. Daarnaast benadrukt het bedrijf "serieuze zorgen" te hebben over de komst van de Digital Markets Act.||https://nos.nl/artikel/2436697-schikking-tussen-brussel-en-amazon-over-machtsmisbruikzaken-aanstaande
2022-07-14||Zeker 21 doden bij Russische raketaanval ver van front in Oekraïne|| In de Oekraïense stad Vinnytsja zijn zeker 21 doden gevallen bij een Russische raketaanval. De stad ligt zo'n 200 kilometer ten zuidwesten van Kiev, ver weg van de frontlinie in het oosten en zuiden van Oekraïne. De drie raketten zouden kantoren en appartementencomplexen hebben geraakt. Onder de doden zouden ook drie kinderen zijn. Daarnaast raakten zeker 91 mensen gewond en worden 42 mensen vermist, meldt de Oekraïense minister van Binnenlandse Zaken. Dit meisje, een peuter, zou een van de gedode kinderen zijn. Haar kleding en de kinderwagen komen overeen met bevestigde beelden van een gedood kind die door de Oekraïense autoriteiten zijn verspreid. Het filmpje zou op de dag van de aanval zijn opgenomen, maar dat is niet bevestigd. De raketten zouden zijn afgevuurd vanaf een onderzeeër in de Zwarte Zee. Minister van Buitenlandse Zaken Koeleba spreekt op Twitter van een nieuwe oorlogsmisdaad van Rusland. Reddingswerkers halen lichamen onder het puin vandaan: Volgens Margarita Simonjan, hoofdredacteur van de internationaal opererende staatstelevisiezender RT, heeft het Russische ministerie van Defensie de aanval op Vinnytsia vandaag bevestigd. Het ministerie beweert dat het een gerichte aanval zou zijn op een concertzaal in de stad. Die zou volgens de Russen omgebouwd zijn tot een "tijdelijk nazi-hoofdkantoor". Ook meldt Moskou dat het Russische leger in de regio Charkov twee Oekraïense gevechtsvliegtuigen heeft neergehaald en dat er twee houwitsers zijn vernietigd die door de Verenigde Staten aan Oekraïne zijn geleverd. Daarnaast is volgens het Russische ministerie van Defensie een fabriek in de zuidelijke stad Zaporizja getroffen. Daarbij zouden Oekraïense gevechtsvoertuigen zijn geraakt. Ondertussen worden in steeds meer door Rusland bezette regio's in Oekraïne plannen gemaakt voor referenda. Volgens het Russische persbureau RIA Novosti is het in de regio Zaporizja de bedoeling om in de eerste helft van september onder inwoners een stemming te houden over annexatie door Rusland. Het grootste deel van die regio is in Russische handen; de gelijknamige stad staat nog onder controle van het Oekraïense leger. Volgens een lokale bestuurder komt het referendum er hoe dan ook, ook als Rusland niet de hele regio in handen krijgt. Ook in de regio Cherson zijn er plannen voor een referendum later dit jaar. Beide regio's worden sinds de inname 'gerussificeerd': kinderen die er geboren worden krijgen automatisch het Russische staatsburgerschap, straatnamen worden hernoemd en er wordt geprobeerd de roebel in te voeren.||https://nos.nl/artikel/2436693-zeker-21-doden-bij-russische-raketaanval-ver-van-front-in-oekraine
2022-07-14||Tall ships varen binnen voor Sail Harlingen|| Bomvolle kades in Harlingen. Historische zeilschepen, die statig binnenvaren. Met een Sail In is vandaag de eerste Sail in Nederland sinds corona begonnen. Er worden meer dan 300.000 bezoekers verwacht. Sail werd in Nederland in 2018 voor het laatst georganiseerd. Ook toen was Harlingen halteplaats in de Tall Ships Race. Dat is een wedstrijd voor vaak enorme historische zeilschepen die sinds 1956 wordt georganiseerd. De Tall Ships Race biedt een indrukwekkend schouwspel, zoals Omrop Fryslân vandaag ook laat zien. Maar de wedstijd is meer dan alleen dat. De 37 schepen, waarvan 13 hele grote, hebben stuk voor stuk een bemanning die bestaat uit jongeren die zichzelf hebben aangemeld als vrijwilliger. Ze zijn een paar weken aan boord. In die tijd doen ze zeilervaring op en leren ze samen te werken "ongeacht nationaliteit, cultuur, religie, geslacht of sociale achtergrond". De belangstelling van het publiek zal zich vooral richten op mastodonten als de Duitse Alexander von Humboldt II. De relatief recent gebouwde driemaster vaart sinds 2011 rond met haar karakteristieke gifgroene zeilen. Uit Nederland zeilen onder meer de bark Europa (1911) en de Oosterschelde (1917) mee. De Oosterschelde is de laatst overgebleven originele Nederlandse driemaster uit het begin van de vorige eeuw en een van de weinige echt historische zeilschepen ter wereld. Voor het publiek is, net als bij Sail Amsterdam, een kermisachtig programma opgetuigd. Er treden popartiesten en shantykoren op. Het verschil met Amsterdam als locatie voor de Tall Ships Race is vooral de schaal van het programma. Bij Sail Amsterdam, waarvan de eerstvolgende editie in 2025 staat gepland, worden meer dan twee miljoen bezoekers verwacht. Tijdens Sail Harlingen is een deel van de Noorderpier dit weekeinde afgesloten voor publiek, alleen de kop van de pier is open. Dat heeft te maken met de stabiliteit. Het waterschap vreest dat een deel van de pier kan wegglijden of inzakken omdat een geul in het Wad zich sneller dan verwacht verplaatst richting de pier. Om problemen te voorkomen wil het waterschap over een lengte van 350 meter stenen bijstorten, bij de pier. Maar dat gebeurt pas in augustus.||https://nos.nl/artikel/2436691-tall-ships-varen-binnen-voor-sail-harlingen
2022-07-14||NIOD: goed te vertellen dat Duitsers passagierstreinen voor Holocaust gebruikten || Het klassieke beeld van Jodentransporten uit Nederland moet worden bijgesteld, zegt oud-Westerbork-directeur Dirk Mulder. Het waren over het algemeen geen overvolle veewagons waar mensen werden ingestouwd, maar passagierstreinen met minder inzittenden dan tot nu toe werd aangenomen. "Het grootste aantal mensen, zeker meer dan 60 procent, is met personenrijtuigen vervoerd", stelt Mulder in zijn boek Buitengewone transporten, dat morgen wordt gepresenteerd. Bovendien waren er per wagon circa 47 passagiers, niet de 55 tot 75 waar tot nu toe van uitgegaan werd. Waren er geen personenwagons, dan werden goederenwagons ingezet. "Veewagens zijn nooit gebruikt." Het NIOD is niet verrast door die conclusie. Holocaust-onderzoeker en NIOD-medewerker Laurien Vastenhout zegt dat het bekend ws dat de Duitsers vooral passagierstreinen gebruikten, maar dat het goed is dat het precies in kaart wordt gebracht en ook dat het publieke beeld op dit punt wordt gecorrigeerd. Vastenhout stelt dat het ook niets afdoet aan wat de slachtoffers van de Holocaust hebben doorstaan, iets wat ook Mulder zelf onderschrijft. Feit is dat de Joden naar de vernietigingskampen werden gebracht, en dat slechts 5000 van de 107.000 uit Nederland gedeporteerde Joden het hebben overleefd. "De Duitsers zetten de passagierswagons ook niet in om het de Joden aangenamer te maken, maar omdat het in hun eigen belang was. Ze hadden de goederenwagons nodig voor de oorlog", aldus Vastenhout, die graag zou zien dat er nog meer onderzoek wordt gedaan, bijvoorbeeld ook naar het binnenlandse transport van Joden. Volgens Vastenhout is het beeld dat Joden met veewagens naar de vernietigingskampen werden gebracht onder meer dominant geworden door films over de Holocaust, zoals Shoah van Claude Lanzmann, door monumenten en door het iconische beeld van het Sinti-meisje Settela Steinbach tussen de wagondeuren bij vertrek uit Westerbork. Ze vindt het belangrijk dat uitgezocht wordt hoe het precies gegaan is, en om de historische werkelijkheid recht te doen. Mulder presenteert morgen, 80 jaar na het eerste transport uit Westerbork, zijn boek Buitengewone transporten. Hij gaat daarin alle 114 transporten uit Nederland langs, met name de 101 uit het Drentse doorvoerkamp. Het eerste dat daar vertrok, op 15 juli 1942, was inderdaad een goederenwagon. Maar personentreinen werden de norm. Sterker nog, haalt Mulder een bevel van SS-functionaris Eichmann aan, personentreinen hadden de voorkeur bij de transporten. Goederentreinen waren voor militaire doelen nodig. "Het waren weliswaar verouderde derdeklasserijtuigen, maar het is toch een ander beeld dan die overvolle goederenwagon waar nauwelijks ruimte was om te bewegen." Dat soort mensonterende transporten kwamen in het buitenland vaker voor, zeker aan het einde van de oorlog. Het beeld dat de Joden in veewagons werden gestouwd werd ook volgens Mulder mede dominant door de film waarin het Sintimeisje Settela Steinbach te zien is. Het werd volgens Mulder bovendien bevestigd door twee veelgebruikte bronnen over het kamp, de indrukwekkende beschrijvingen van Philip Mechanicus en Etty Hillesum. Mechanicus heeft het bijvoorbeeld over een schurftige slang die met gevulde ransel wegschuifelt uit het kamp. Doordat er in de tijd dat zij in Westerbork zaten ongebruikelijk veel goederenwagons werden gebruikt, is dat "sterk vertekende" beeld gebleven. "Zo ontstond bijvoorbeeld ook het idee dat er iedere dinsdag een transport vertrok, terwijl dat alleen maar voor die periode gold", vult Mulder aan. "In 1942 gingen er zelfs twee transporten per week. Het is dus heel erg afhankelijk over welke periode je het hebt." Mulder denkt dat beelden van transporten gekleurd zijn door de kennis over het lot van de reizigers. Als bewijs van de nazi-misdaden in de kampen kregen ze volgens hem een lading die overstijgt wat er feitelijk te zien is. Hij ziet bij het vertrek juist geen mensen in doodsangst, maar kalmte en een serene rust. "Het lijkt op een georganiseerde vakantiereis met de trein", luidt de eerste zin van zijn boek. "Van schrijnende beelden is beslist geen sprake." "Als je goed naar die beelden kijkt, dan zie je daar heel rustig mensen aan komen lopen. Het is geen beeld van angstig kijkende mensen. Integendeel eigenlijk, er worden nog groeten uitgewisseld, handen worden geschud en ook als de trein vertrekt, dan zie je wuivende mensen."||https://nos.nl/artikel/2436690-niod-goed-te-vertellen-dat-duitsers-passagierstreinen-voor-holocaust-gebruikten
2022-07-14||Eeuwenoud Varanasi op de schop, waar moeten de goden naartoe?|| Airco bij de kaartverkoop, roltrappen naar de rivier Ganges, redelijk schone toiletten en veel ruimte. Een bezoek aan de 18e-eeuwse Kashi Vishwanath Tempel in Varanasi bevestigt sinds een ingrijpende verbouwing niet bepaald de heersende stereotypes rondom India, zoals viezigheid en chaos. Of dit een positieve verandering is? Daarover verschillen de meningen nogal. Premier Narendra Modi, die Varanasi als zijn kiesdistrict adopteerde, sprak bij de heropening van de tempel eind vorig jaar over ontwikkeling en het nieuwe India. Maar sommige bewoners vinden dat dit ten koste is gegaan van het karakter en de geschiedenis van de eeuwenoude stad, een van de oudste bewoonde plaatsen ter wereld. "Kijk, hier stond een tempeltje", zegt Ajay Sharma. Hij groeide op in het oude stadsdeel van Varanasi, dat hij bij de historische naam Kashi noemt. Sharma probeerde het slopen van kleine tempeltjes, volgens hem tientallen, tevergeefs via de rechtbank tegen te houden. Nu loopt hij verloren door een steegje, dat aan een kant helemaal is opengebroken en achter een hek het nieuwe terrein rond de Kashi Vishwanath Tempel laat zien. Hij wijst naar achter het hek. "Dat is toch verschrikkelijk: daar staat nu een toiletgebouw! Precies op de plek waar eerder een kleine tempel stond." Met Sharma dompelden we ons onder in het oude Varanasi: Voor hindoes is het eeuwenoude Varanasi een van de meest heilige steden. De belangrijke Kashi Vishwanath Tempel, in de 18e eeuw gebouwd voor het aanbidden van de god Shiva, ging lange tijd verscholen in een wirwar van steegjes en was vanaf de rivier Ganges niet zichtbaar. Dat stak Modi, die de tempel nu met een gloednieuwe kade en brede trap van roze zandsteen rechtstreeks vanaf de heilige rivier toegankelijk heeft gemaakt. Er is ook een grote binnenplaats om de tempel heen gebouwd, met plek voor 75.000 gelovigen tegelijkertijd. Hiervoor werden wel ruim 300 huizen gesloopt. Zo'n 1400 mensen, inclusief winkeliers en straatverkopers, moesten plaatsmaken. Ze werden gecompenseerd, maar veel keus hadden ze niet. In veel gesloopte huizen werden eeuwenoude, verborgen tempels gevonden. Daarvan zijn er zo'n veertig bewaard gebleven en opgenomen in het nieuwe complex. Talloze anderen moesten wijken. Sharma laat op zijn telefoon foto's en filmpjes zien van bulldozers en godenbeeldjes in het puin. "Dat mensen moesten verhuizen is één ding. Zij krijgen een ander huis. Maar waar moeten de goden naar toe? De goden leefden in die steegjes, in die tempels." Hij knoopt een gesprek aan met winkelier Raj Kumar Singh, die mocht blijven maar nu op het nieuwe toiletgebouw uitkijkt. Ook hij is boos over de verdwenen tempeltjes. "Modi is precies hetzelfde als Aurangzeb", zegt hij, verwijzend naar de 17e-eeuwse islamitische keizer die meerdere hindoetempels liet slopen, waaronder de oorspronkelijke Shiva-tempel in Varanasi. Sharma knikt. "Veel hindoes maken zich woedend over dat historische onrecht, maar waarom niet over deze tempels, die voor hun neus door hun eigen premier zijn gesloopt?" Pelgrim Subham Kumar weet niet wat er allemaal is gesloopt voor het project, maar hij vindt het mooi geworden. Met zijn vrouw en twee jonge kinderen is hij een paar dagen op bedevaart in de heilige stad, zo'n 250 kilometer van hun woonplaats. Ze zitten op de nieuwe, brede trap tussen de tempel en de Ganges en kijken uit over de rivier. "Kijk, wij lopen hier op blote voeten rond. Dat kan gewoon, zo schoon en glad is het." Journalist Suresh Pratap ziet iets heel anders wanneer hij naar de kade kijkt, waar nog steeds steigers staan. "Hier waar we nu staan, liep eerst de rivier Ganges", zegt Pratap. "De natuurlijke route van de rivier is onderbroken." Dat terwijl er hier volgens hem eigenlijk helemaal niets nieuws in de rivier gebouwd mag worden. Pratap schreef een boek over de verbouwing van de oude stad. Hij vertelt over de geschiedenis van de stad, lopend langs alle verschillende ghats, de trappen die vanuit de stad naar de rivier lopen voor mensen die een bad of een boot willen nemen. Voor hem is dat vooral wat er met de verbouwing verloren is gegaan. "Daar waar de bulldozers kwamen, lag een buurt die Lahori Tola heette. Die naam kwam van de eerste bewoners van die buurt, die uit de nu Pakistaanse stad Lahore kwamen. Ze arriveerden met de Sikh koning Maharaja Ranjit Singh, die het bladgoud op de tempel doneerde. En de hedendaagse bewoners waren grotendeels hun nakomelingen. Dat is levende geschiedenis, die nu gewoon weg is. Onzichtbaar gemaakt." Maar is ontwikkeling niet nodig, om de oude stad de toekomst in te loodsen met nieuwe voorzieningen en toegankelijkheid, zoals Modi zegt? Pratap haalt zijn schouders op. "Wat is ontwikkeling? Al dit nieuws? Die steegjes, daarin zat volgens mij de identiteit van de stad. Dát vond ik mooi."||https://nos.nl/artikel/2436687-eeuwenoud-varanasi-op-de-schop-waar-moeten-de-goden-naartoe
2022-07-14||Rijkswaterstaat haalt protestvlaggen weg, sommige gemeenten ook|| Rijkswaterstaat gaat de ondersteboven hangende vlaggen van het boerenprotest langs en boven snelwegen weghalen. "Niet omdat de dienst het eens of oneens met de boeren is, maar om de veiligheid", zegt een woordvoerder. Wie de afgelopen weken over de snelwegen reed zag op steeds meer plaatsen op de kop hangende Nederlandse vlaggen hangen. Met name aan viaducten. "Ze kunnen niet goed bevestigd zijn en eraf vallen. En ze zorgen ook voor afleiding voor het verkeer." Als een weginspecteur zo'n vlag tegenkomt en hem zelf weg kan halen doet hij of zij dat. Als ze op een plaats hangen waar je niet bij kunt, zoals aan een lantaarnpaal of een verkeerslicht, wordt daar melding van gemaakt. Rijkswaterstaat schakelt dan een aannemer in. Aan vlaggen die op het land of op gebouwen naast de weg hangen, kan Rijkswaterstaat niets doen. De gemeente Hoogeveen zegt dat vlaggen die daar aan gemeentelijke eigendommen als lantaarnpalen, verkeerslichten en gebouwen zijn opgehangen voor vrijdagmiddag 14.00 uur weg moeten zijn. Bij het bericht op Twitter staat een foto met een vlag aan een lantaarnpaal. De gemeente zegt tegen RTV Drenthe wel begrip te hebben voor de situatie van de boeren. "Boeren die ook in gesprek willen met de gemeente, zijn hiervoor van harte uitgenodigd." De gemeente Oldebroek op de Veluwe besloot dinsdag al om vlaggen aan lantaarnpalen weg te halen. Burgemeester Tanja Haseloop-Amsing deed dat na een vraag uit de gemeenteraad en een "tamelijk emotioneel bericht" van een inwoner over wat de Nederlandse vlag voor haar betekent. "Ik heb alle begrip voor de boeren en wil ook niet in hun recht treden om te protesteren, maar niet op gemeentelijke eigendommen." De burgemeester kreeg daarna op sociale media veel verwensingen naar haar hoofd. "Ik had dat niet in die aantallen zien aankomen. Juist omdat we heel goed in gesprek zijn met boerenorganisatie LTO. We willen in Gelderland niet alleen bij de boeren maar ook bij andere uitstoters de uitstoot van stikstof verminderen. Afspraak is ook dat we dat samen gaan doen. Dan is het heel erg raar dat er zo heftig gereageerd wordt. Ik schrik ervan dat de reacties uit heel het land kwamen." Er zaten ook berichten tussen die ze niet als bedreigend, maar wel als intimiderend ervaart. Zoals het bericht om zichzelf aan een lantaarnpaal "op te knopen". Ze deelt dit soort berichten met de politie. "Er worden wel grenzen overschreden. Het klimaat in ons land wordt niet beter. Als zo'n bericht als een advies is opgeschreven, is het de vraag of dat strafbaar is. Maar als medewerkers en bestuurders zich geïntimideerd voelen, moet je dat kenbaar maken." De gemeente Dalfsen zei gisteren dat ze omgekeerde vlaggen aan gemeentelijke eigendommen gaan verwijderen. "Oproep aan diegenen die de vlaggen en spandoeken aan de gemeentelijke eigendommen hebben opgehangen: haal deze vlaggen zo snel mogelijk weg. Doe dit wel veilig en belemmer het verkeer niet." De gemeente Elburg liet maandag aan de Stentor weten dat de protestvlaggen die zondag bij het gemeentehuis waren opgehangen, zouden worden weggehaald. De gemeente heeft begrip voor de onzekerheid bij de boeren en vindt het ieders goed recht om te protesteren. "Maar het is niet de bedoeling dat daar gemeentelijke eigendommen voor worden gebruikt", zei een woordvoerder. "Die zijn daar niet voor bedoeld." Ook op en langs provinciale wegen duiken boerenprotestvlaggen op. Dat wordt in ten minste twee provincies gedoogd. "Zolang het geen gevaarlijke situaties oplevert zien we het als een ludiek protest", zegt een woordvoerder van de provincie Utrecht. "Het staat ook nergens in de wet dat je de Nederlandse vlag niet op de kop mag hangen. De grens ligt bij aanstootgevende leuzen, zoals racistische en seksistische leuzen." Ook de provincie Gelderland grijpt niet in. "We halen de vlaggen niet weg tenzij ze de veiligheid in gevaar brengen. Dat doen we normaal ook altijd als er bloemen in de berm zijn gelegd bij de plaats van een ongeluk", zegt een woordvoerder. "Het heeft ook met de bezetting te maken. Veel weginspecteurs worden de komende dagen ingezet bij de Zwarte Cross in Lichtenvoorde en de Vierdaagse van Nijmegen."||https://nos.nl/artikel/2436681-rijkswaterstaat-haalt-protestvlaggen-weg-sommige-gemeenten-ook
2022-07-14||Jetten: energie besparen blijft de crux in aanloop naar de winter || Minister Jetten roept Nederlandse huishoudens en bedrijven op door te gaan met energie besparen. "Het is heel belangrijk dat we ons massaal blijven inzetten. Zodat we de gasopslagen goed kunnen vullen, maar ook omdat het goed is voor de portemonnee." Jetten reageert op het bericht van de Gasunie dat er de komende winter ook zonder Russisch gas geen gastekort wordt verwacht. De minister voor Klimaat en Energie vindt het nuttig dat de Gasunie een overzicht heeft gemaakt van de voorbereidingen die al getroffen zijn. Op basis daarvan is het bedrijf met een positieve verwachting gekomen. Maar hij houdt nog een paar slagen om de arm, want "er is geen 100 procent garantie" dat het helemaal goedkomt. "De Europese gasmarkt is onrustig", zegt hij. "En de prijs is al hoog. Als die nog verder stijgt, heeft dat grote effecten, ook op Nederlandse huishoudens en bedrijven." Volgens Jetten wordt er inmiddels al 25 procent minder gas gebruikt. Dat is een van de redenen waarom de Gasunie optimistisch is. Maar er is weinig ruimte voor tegenvallers. "We moeten nu niet achterover gaan leunen", benadrukt hij. "Ook de Gasunie geeft aan dat energie besparen de crux is bij het voorkomen van een gastekort in de winter." Overigens sluit Jetten niet uit dat grote bedrijven in de industrie en glastuinbouw "in het meest extreme geval" van het gas worden afgesloten of minder gas moeten gaan gebruiken. Hij is al maanden in gesprek met die grootverbruikers. "Het afschakelplan zijn we nu aan het verfijnen en is aan het einde van de zomer klaar." De kans dat het moet worden ingezet is klein, zegt hij. "Maar laten we ons er overal op voorbereiden."||https://nos.nl/artikel/2436678-jetten-energie-besparen-blijft-de-crux-in-aanloop-naar-de-winter
2022-07-14||Vereniging Eigen Huis wil fors hogere grens Nationale Hypotheek Garantie|| De grens voor een hypotheek met Nationale Hypotheek Garantie moet volgend jaar fors omhoog, vindt Vereniging Eigen Huis. Dit jaar is de NHG-grens 355.000 euro, maar omdat er nog maar weinig huizen te koop staan voor die prijs wil VEH de maximale waarde volgend jaar verhogen naar 440.000 euro. Daarmee komt de NHG-grens dichter bij de gemiddelde verkoopprijs van een huis, die was afgelopen kwartaal 448.000 euro. "Juist in deze tijd van grote onzekerheid is het belangrijk dat kopers, en vooral starters, via de NHG financieel worden beschermd", zegt VEH-directeur Cindy Kremer. "Zonder NHG wordt het voor starters nog lastiger een eerste huis te kopen." De NHG-grens wordt al jaarlijks aangepast volgens een vaste systematiek. Volgens die systematiek zal de grens in 2023 uitkomen op zo'n 390.000 euro. Maar de vereniging vindt dat dus ontoereikend en roept NHG en de overheid op om dit eenmalig los te laten. NHG zegt in een reactie er al over na te denken en is hierover in gesprek met de ministeries van Financiën en Binnenlandse Zaken. "Aan de ene kant hebben we bewust gekozen voor een systematiek die de gemiddelde huizenprijs gelijkmatiger volgt, om zo een stabiliserend effect te creëren. Zowel als de huizenprijzen omhooggaan als omlaag", zegt een woordvoerder van NHG. "Aan de andere kant betekenen de hard gestegen prijzen iets voor de toegankelijkheid van ons vangnet. Er lijken wat meer risico's op de woningmarkt te ontstaan en we willen onze doelgroep graag kunnen steunen als ze in de financiële problemen komen." De NHG-grens voor 2022 werd vastgesteld op basis van de gemiddelde koopsommen van 27 maanden tot en met augustus 2021. Door over zo'n lange periode te kijken vertalen snelle prijsstijgingen zich dus minder snel in een hogere grens. NHG bekijkt nu wat de korte- en langetermijneffecten kunnen zijn van het veranderen van deze systematiek. De organisatie zegt dat in september duidelijk wordt of er iets aan veranderd wordt en de grens dan dus sneller meestijgt met de prijzen.||https://nos.nl/artikel/2436676-vereniging-eigen-huis-wil-fors-hogere-grens-nationale-hypotheek-garantie
2022-07-14||Britse politie onderzoekt onthullingen Mo Farah over mensenhandel|| De Britse politie is een onderzoek gestart naar de mogelijke mensenhandel van Mo Farah. De Britse atletieklegende onthulde deze week in een documentaire van de BBC dat hij als kind door een mensensmokkelaar vanuit Afrika naar het Verenigd Koninkrijk is gebracht. Farah vertelt in de documentaire dat hij op zijn negende vanuit Somalië naar familie in buurland Djibouti werd gebracht: "Vanuit Djibouti werd ik naar het Verenigd Koninkrijk overgevlogen, samen met een vrouw die ik nog nooit had gezien." Met valse reisdocumenten, met daarop de naam Mohamed Farah, werd hij naar Engeland gesmokkeld. Die vrouw maakte hem wijs dat hij daar bij familieleden zou gaan wonen, maar dat gebeurde niet. In plaats daarvan bleef hij jarenlang onder barre omstandigheden bij haar wonen en moest hij huishoudelijk werk voor haar doen. Ook moest hij voor de kinderen van de vrouw zorgen: "Als ik eten wilde hebben, moest ik ze wassen, voor ze koken en voor ze schoonmaken", onthulde Farah. Pas op zijn twaalfde mocht hij naar school. Bekijk hier een stukje van de BBC-documentaire die gisteren werd uitgezonden: Volgens de Britse politie doet nu een speciaal team van agenten onderzoek naar aanleiding van de onthullingen van Farah. De langeafstandsloper stelde in de documentaire dat hij lang stil bleef over zijn achtergrond uit angst het Britse staatsburgerschap te verliezen. Dat verkreeg hij in 2000 onder zijn valse naam. Zijn echte naam is niet Mo Farah, maar Hussein Abdi Kahin. Het Britse ministerie van Binnenlandse Zaken zegt tegen de BBC dat hij zich daarover geen zorgen hoeft te maken; er wordt geen onderzoek gedaan omdat wordt aangenomen dat kinderen geen schuld hebben aan het verkrijgen van valse papieren.||https://nos.nl/artikel/2436672-britse-politie-onderzoekt-onthullingen-mo-farah-over-mensenhandel
2022-07-14||Uniek spierziekten-onderzoek in Maastricht: test met eigen stamcellen gestart|| Een belangrijke stap in het onderzoek naar de behandeling van spierziekten: specialisten van een consortium onder leiding van Maastricht University zijn gestart met een test om patiënten te behandelen met hun eigen gezonde stamcellen. Die trials met eigen stamcellen zijn uniek in de wereld. De methode biedt hoop voor talloze mensen die aan verlies van spiermassa lijden, bijvoorbeeld door kanker of veroudering, maar niet alle spierziekten zijn behandelbaar. Want er moeten wel stamcellen te vinden zijn die gezond of reparabel zijn, legt hoogleraar genoomanalyse Bert Smeets uit in het NOS Radio 1 Journaal. Gisteren kreeg de eerste van twee patiënten met een erfelijke spieraandoening gezonde spierstamcellen toegediend. Miljoenen stamcellen zijn buiten het lichaam opgekweekt en worden tijdens de klinische trials in de bloedbaan gebracht om de spieraanmaak een boost geven. "Een boost met gezonde stamcellen die gezonde spierweefsels maken", verheldert Smeets. "Maar de stamcellen versmelten zich ook met de bestaande spiervezels. Dus we kunnen zo ook bestaande spieren repareren." In dit filmpje leggen de onderzoekers uit hoe ze patiënten met de nieuwe behandeling willen helpen: Het enorme voordeel van het gebruik van eigen stamcellen is dat die niet door het lichaam worden afgestoten, benadrukt de hoogleraar. Bij donorcellen van andere mensen gebeurt dat wel. "Als je de afstoting van donorcellen wilt onderdrukken, moet je onderdrukkende stoffen gebruiken. En die stoffen remmen ook de innesteling van de stamcel in de spier. Dus die hebben ook een negatief effect op de therapie zelf." De test is gisteren gestart met het onderbeen van een vrouwelijke patiënt. "We vergelijken het met het andere been om te zien of het effect heeft." Om te kunnen zien of de ingebrachte stamcellen daadwerkelijk doen wat ze moeten doen, moeten ze wel zichtbaar zijn in het spierbiopt, een stukje spierweefsel dat uit de spier wordt genomen voor onderzoek. "Omdat het lichaamseigen cellen zijn, zijn ze niet precies te onderscheiden van de cellen die ze al heeft, dus we geven ze een kleurtje mee." Zo is onder de microscoop te zien hoeveel van de nieuwe stamcellen in de spier zijn aangekomen. Een van de medefinanciers van het onderzoek is Stichting voor Sara. Die werd in 2016 opgericht door de ouders van de nu 7-jarige Sara om geld in te zamelen voor onderzoek naar de spierziekte van hun dochter, die lijdt aan de zeldzame spierziekte MDC1A. Sara zelf kan echter nog niet behandeld worden met de nieuwe stamceltherapie. Ze heeft een genetisch defect in haar stamcellen "waardoor we het niet kunnen doen op de manier waarop we het nu doen". Het defect moet eerst gecorrigeerd worden. "Daar zijn we ook mee bezig. We maken er vorderingen mee maar we zijn nog niet op het punt dat we dat zouden kunnen doen." Voor sommige andere spierziekten, zoals ALS, is het nog ingewikkelder. Want niet altijd is duidelijk waar of hoe het genetische defect precies wordt veroorzaakt. Smeets: "Bij ziektes waarbij het een beetje onduidelijk is waar het effect vandaan komt en hoe je het moet repareren, wordt het wat lastiger, want je moet wel weten dat de cellen die je teruggeeft, gezond zijn. Dus bij ALS zal dat wat moeilijker zijn, omdat je dan niet precies weet hoe je ze gezond zou kunnen maken." Intussen hopen de onderzoekers dat de studie die nu loopt wel belangrijke informatie oplevert over de werking van de behandeling. "De doses, hoeveel cellen naar de spieren gaan, hoe je de cellen kan opkweken op een veilige manier, dat is allemaal al winst."||https://nos.nl/artikel/2436669-uniek-spierziekten-onderzoek-in-maastricht-test-met-eigen-stamcellen-gestart
2022-07-14||Snelgroeiend wier brengt steeds meer watersporters in de problemen|| Waterplanten zorgen steeds vaker voor problemen. Reddingsmaatschappij KNRM noemt het Markermeer, IJmeer en Gooimeer hotspots en waarschuwt zwemmers dat ze verstrikt kunnen raken in het wier dat onder water groeit. Bij boten slaan de schroeven of kielen vast in de begroeiing. Vooral de problemen met boten en andere vaartuigen nemen snel toe. "Ik denk dat het nu bijna 50 procent meer is dan vijf jaar terug", zegt Jefta Langeveld bij Omroep Flevoland. Langeveld werkt voor Vaarzeker, een soort Wegenwacht voor op het water. "Wij helpen nu dagelijks mensen die last hebben van waterplanten", aldus Langeveld. "Wij slepen ze naar de haven, en daar moet er een duiker of een hijskraan aan te pas komen om het op te lossen." Langeveld denkt dat het wier steeds sneller groeit doordat de waterkwaliteit verbetert. "Het water wordt helderder. Dat betekent dat er meer zonlicht op de bodem komt, waardoor die planten beter kunnen groeien." Reddingsmaatschappij KNRM heeft het IJsselmeer en de randmeren opgenomen op een hotspotkaart, een overzicht van vijf Nederlandse watersportgebieden waar de meeste incidenten met watersporters plaatsvinden. Waterplanten worden specifiek genoemd. "Daar kunnen motoren in vastlopen en zwemmers met hun benen en armen. Dat kan echt heel erg gevaarlijk zijn", aldus Ralf van Vegten van de KNRM. Om de overlast van waterplanten te beperken, worden wiermaaiers ingezet. Met speciale boten maaien zij het wier weg van de bodem. Wouter Hager is normaal palingvisser, maar maait nu wier op het Markermeer. "Wij werken met een omgebouwde landbouwmachine. Die snijdt het wier af, en met twee zakken aan weerszijden vangen we het op." "Er staat nu heel veel", vervolgt Hager. "Als je ziet wat we vandaag allemaal naar boven hebben gehaald, denk ik wel dat het zin heeft." Langeveld is minder optimistisch: "Er valt nauwelijks tegenop te maaien. Hier in de regio zit het gewoon op vreselijk veel plekken", zegt hij. "Er is weinig aan te doen. De meeste boten krijgen er uiteindelijk mee te maken."||https://nos.nl/artikel/2436666-snelgroeiend-wier-brengt-steeds-meer-watersporters-in-de-problemen
2022-07-14||Stikstoffabriek Zuidbroek versneld afgebouwd na oplossing conflict|| De bouw van de nieuwe stikstoffabriek bij Zuidbroek wordt in versneld tempo hervat. Deze zomer worden nog vijfhonderd mensen extra ingezet uit heel Europa om de opgelopen vertraging in te lopen. "De verwachting is dat de bouw van de fabriek eind augustus gereed is. De eerste stikstofproductie vindt dan in oktober plaats", laat opdrachtgever Gasunie weten.  In de installatie wordt stikstof bijgemengd bij hoogcalorisch gas uit het buitenland. Het is dan geschikt voor Nederlandse verwarmingsketels en gasfornuizen. Zo moet het wegvallen van Gronings gas worden opgevangen.  De bouw van de nieuwe, grote stikstoffabriek begon op 9 maart 2020. Een week later ging Nederland door corona in een eerste lockdown. Dat had grote gevolgen. Bepaalde onderdelen uit het buitenland kwamen later of helemaal niet. Het was onmogelijk om productielocaties in het buitenland te bezoeken en op de bouwplaats zelf golden strenge restricties. Bovendien ontstonden er onderlinge frustraties tussen de Amerikaanse hoofdaannemer Air Products in Londen en de Nederlandse onderaannemer Ballast Nedam. Een paar maanden geleden kwam de bouw daarom vrijwel stil te liggen. De oorspronkelijke opleverdatum van de fabriek, april 2022, was toen al gemist. "De druk om dit project af te ronden is heel erg hoog, omdat het van invloed is op de gaswinning in Groningen", legde een woordvoerder van de Gasunie uit in mei van dit jaar. "Als de druk zo hoog is, wordt het soms ook lastig om samen te werken. Niets menselijks is ons vreemd." Met de inzet van extra mensen is dat conflict nu opgelost, meldt RTV Noord. Voor de 'gewone' gaswinning in Groningen maakt dat overigens niet veel uit. Gasunie wijst er op dat "de marktvraag naar aardgas de afgelopen tijd aanzienlijk is teruggelopen." Tegelijkertijd heeft staatssecretaris Hans Vijlbrief (Mijnbouw) vorige maand het besluit genomen om, vanwege de oorlog in Oekraïne en de geopolitieke situatie, de productielocaties van het Groningenveld nog niet definitief te sluiten maar open te houden op een zogenaamde minimum-flow, op de waakvlam dus.||https://nos.nl/artikel/2436663-stikstoffabriek-zuidbroek-versneld-afgebouwd-na-oplossing-conflict
2022-07-14||Boerderijwinkels na topjaar minder populair, 'maar gunfactor blijft'|| In de coronajaren kon het niet op met de honderden boerderijwinkels: ze zagen de omzet omhoogschieten, soms zelfs verdubbelen. Maar die hausse lijkt over. Marktonderzoeker GfK ziet vooral de laatste maanden een terugval in de verkopen. Scoorden de winkels in 2021 nog een ruime verdubbeling van de omzet, ten opzichte van die topomzet is er nu een daling van 14 procent. "Op het hoogtepunt van de pandemie hadden we meer tijd. Een bezoek aan de boer werd ook gezien als een uitstapje", zegt onderzoeker Norman Buysse van GfK. "Nu corona achter ons lijkt te liggen, vallen we weer terug in oude gewoontes: we gaan meer naar de supermarkt voor onze boodschappen of bestellen die online. En nu de horeca weer open is, eten we vaker buiten de deur." Dat kost de boerenwinkels omzet. Annemiek Scholten van boerderijwinkel De Verse Kers in het Gelderse Wehl ziet het ook. "Mensen gaan nu ook weer op vakantie, dus geven ze ook daar geld aan uit." De forse daling die de marktonderzoeker schetst herkent zij niet. "De afgelopen maanden is onze omzet wel gedaald met ongeveer 8 procent, maar we zitten nog steeds ruim boven de verkopen van vlak voor corona. Onze klanten willen zien waar hun voedsel vandaan komt. En ze willen lokaal kopen waarmee ze ook de boer steunen." De voorzitter van Landwinkel-coöperatie Wessel van Olst sluit zich aan bij Scholten. "Er is wel sprake van een daling, maar die is minimaal. Als we vooruitkijken dan denken we de groei van corona wel kunnen vasthouden". Ook spreekt hij van de gunfactor. "Als boerderijwinkel is het vertrouwen heel veel waard, want de klant moet altijd moeite doen om naar ons te komen." Van Olst zag als gevolg van de boerenprotest ook een piek aan bezoekers, doordat supermarkten lege schappen hadden. "Maar dit is geen structurele toename." Ondanks de daling is GfK niet somber over de toekomst van de boerderijwinkels. In 2019, nog voor corona, bezocht 3 procent van de Nederlandse huishoudens een boerderijwinkel. Dat komt neer op 240.000 van de acht miljoen huishoudens die Nederland telt. Dit jaar is dat aantal bijna verdubbeld. Klanten geven gemiddeld ook meer uit, ziet GfK. Vergeleken met 2019 gaat het om een stijging 50 procent naar zo'n 13,50 euro per bezoek.||https://nos.nl/artikel/2436659-boerderijwinkels-na-topjaar-minder-populair-maar-gunfactor-blijft
2022-07-14||Bosbrand bij Bordeaux breidt zich uit, dit jaar al meer dan 15.000 hectare verwoest|| Bij branden in de buurt van Bordeaux is 3700 hectare natuurgebied in vlammen opgegaan. In de buurt van het hoogste duin van Europa, Dune de Pilat, is zo'n 1600 hectare afgebrand. Verderop, bij Landiras, is 2100 hectare verwoest. Brandweerlieden uit het hele land schieten te hulp. Zo'n 6500 mensen zijn geëvacueerd naar bijvoorbeeld sporthallen in buurtgemeenten. "Voor het overgrote deel zijn dat vakantiegangers die hier op campings stonden", zegt correspondent Frank Renout vanuit Parijs in het NOS Radio 1 Journaal. "Daar staan veldbedden, wordt voor eten en drinken gezorgd en worden zelfs spelletjes georganiseerd voor de kinderen die op vakantie waren." Een deel van de geëvacueerden is inmiddels bij gastgezinnen ondergebracht. Zo'n 1000 brandweerlieden zijn aan het blussen, met onder meer tien blusvliegtuigen. Ze krijgen versterking van collega's uit andere departementen, zoals de regio Parijs. "De branden zijn nog niet onder controle, dat zou nog weleens dagen kunnen gaan duren." Brandweerlieden blusten gisteren de brand in Landiras, zo'n 40 kilometer ten zuiden van Bordeaux: Het is de grootste brand in 32 jaar, melden Franse media. De brand woedt sinds maandag in twee gebieden, ten zuiden en zuidwesten van Bordeaux. Hij lijkt te zijn ontstaan door een auto met pech die in brand is gevlogen, waarop de vonken oversloegen op het bos. Door langdurige droogte, hoge temperaturen en een stevige wind ontstaat er makkelijk brand verspreidt het vuur zich ook snel. Sinds begin dit jaar is al meer dan 15.000 hectare afgebrand, terwijl dat vorig jaar op deze dag 1000 hectare was, zegt minister van Binnenlandse Zaken Darmanin, die naar het gebied is afgereisd. "Het brandenseizoen is heel vroeg begonnen, ongetwijfeld als gevolg van de opwarming van de aarde en van droogte."||https://nos.nl/artikel/2436655-bosbrand-bij-bordeaux-breidt-zich-uit-dit-jaar-al-meer-dan-15-000-hectare-verwoest
2022-07-14||Grote groep asielzoekers slaapt noodgedwongen buiten in Ter Apel: 'Historisch dieptepunt'|| In Ter Apel hebben vannacht bij het aanmeldcentrum asielzoekers buiten geslapen. Voor het eerst was er namelijk nergens anders plek te vinden.  Het COA meldt nog niet om hoeveel mensen het gaat, maar RTV Noord schrijft dat het er zeker honderd waren. Ook Vluchtelingenwerk zegt dat het om een "substantieel aantal" gaat. De afgelopen dagen sliepen er vaker mensen buiten. Toen gebeurde dat vooral omdat mensen niet weg wilden uit Ter Apel, uit angst de volgende dag hun afspraak mis te lopen voor een gesprek met de Immigratie- en Naturalisatiedienst (IND). Volgens RTV Noord was dat nu niet het geval. Vluchtelingenwerk noemt het een "historisch dieptepunt". "De afgelopen dagen had iedereen in elk geval nog de optie om met een bus naar een opvanglocatie ergens anders in het land gebracht te worden. Uit wanhoop kozen ze daar niet voor. Voor de mensen die vannacht buiten hebben geslapen is echt geen plek gevonden", zegt Sander Schaap van de organisatie. Er zouden vooral mannen buiten hebben geslapen. Voor vrouwen en kinderen werd ternauwernood een plekje gevonden in de wachtruimte, waar ze op de grond of stoelen de nacht konden doorbrengen. Volgens deze verslaggever van RTV Noord ontstonden er opstootjes onder de asielzoekers: Gisteren is ook een groep mensen overgebracht naar Waalre, bij Eindhoven, op ongeveer drie uur rijden van Ter Apel. Ook heeft een aantal asielzoekers de nacht doorgebracht in een noodopvanglocatie in het Groningse Stadskanaal. Dat er vannacht geen plek was voor deze mensen had deels te maken met de sluiting van crisisnoodopvanglocaties in Drenthe. De locaties in Emmen en Ruinen zouden maximaal twee weken openblijven. Ook een locatie in het Groningse Zuidbroek bleek niet bruikbaar; mogelijk omdat het COA daar niet elke dag asielzoekers mag opvangen. Het kabinet ziet in een tweede aanmeldcentrum een structurelere oplossing voor de problemen in de asielopvang. De bedoeling is dat die komt te staan in Bant, in de Noordoostpolder. Het COA heeft de grond al aangekocht waar het centrum moet komen te staan, maar de plannen stuiten nog op verzet in de gemeente zelf. Als het doorgaat, moet het plaats bieden aan 250 tot 300 mensen. De bouw duurt volgens staatssecretaris Van der Burg ongeveer twee maanden. Vluchtelingenwerk noemt een nieuw aanmeldcentrum een goede ontwikkeling, "maar het lost de acute nood in Ter Apel nu niet op. Wat we nu nodig hebben zijn opvangplekken die humaan zijn", zegt Schaap van Vluchtelingenwerk. Het aanmeldcentrum in Ter Apel is al maandenlang overvol. NOSop3 legt in deze video uit hoe de problemen in de asielopvang zijn ontstaan:||https://nos.nl/collectie/13898/artikel/2436654-grote-groep-asielzoekers-slaapt-noodgedwongen-buiten-in-ter-apel-historisch-dieptepunt
2022-07-14||Belastingdienst komt alleen toe aan toeslagenouders die naar rechter gingen|| Een groep gedupeerden van de toeslagenaffaire moet langer wachten op een schadevergoeding. Vanaf volgende maand komt de Belastingdienst bijna alleen nog toe aan ouders die via de rechter hebben afgedwongen om op tijd behandeld te worden. Dat meldt de Volkskrant op basis van gegevens die staatssecretaris Aukje de Vries aan de Kamer gaf. Veel ouders stappen naar de rechter, omdat de overheid te langzaam over de brug komt met de compensatie. Ouders die dat niet hebben gedaan, komen achteraan de wachtrij. Het kan tot 2026 duren voordat er uitgebreid naar hun dossiers is gekeken, tenzij er een urgente situatie is. Het gaat om de zogeheten integrale beoordeling. Die komt na de lichte toets, waarbij wordt gekeken of een ouder in aanmerking komt voor 30.000 euro vergoeding. Het proces rond de lichte toets verloopt volgens plan, maar bij de integrale beoordeling zijn er dus grote vertragingen. "Dit omslagpunt zag je maanden geleden al aankomen", zegt Suzanne Arakelyan in het NOS Radio 1 Journaal. Zij is advocaat voor verschillende gedupeerden, onder wie ook ouders die gang naar de rechter hebben gemaakt. "De Belastingdienst heeft de organisatie niet op orde. Het is een hele starre organisatie." Volgens haar is het voor veel advocaten inmiddels standaardprocedure om via de rechter de Belastingdienst tot spoed te manen. "Dat sommige ouders langer moeten wachten, is niet de schuld van de ouders die naar de rechter gaan om hun recht te halen. Het is de schuld van de Belastingdienst die de zaken niet op orde heeft." In steeds meer zaken moet de Belastingdienst een dwangsom betalen omdat termijnen die de rechter oplegt niet worden gehaald. Er is ruim 2 miljoen betaald in ruim 1500 zaken. Er is in totaal 70 miljoen apart gezet voor toekomstige betalingen.||https://nos.nl/artikel/2436650-belastingdienst-komt-alleen-toe-aan-toeslagenouders-die-naar-rechter-gingen
2022-07-14||Zeldzaam graf Slag bij Waterloo gevonden: 'Nog nooit zoiets gezien'|| Een internationaal team van archeologen heeft in de buurt van de plaats waar de Slag bij Waterloo werd uitgevochten, een veldgraf gevonden van een van de militairen die daarbij omkwamen. De vondst is bijzonder, omdat er haast nooit sporen van de vele gesneuvelden teruggevonden worden. "Ik ben al twintig jaar slagveldarcheoloog en zoiets heb ik nog nooit gezien", zegt de leider van het onderzoek, Tony Pollard van de Universiteit van Glasgow. "Dichter bij de gruwelijke realiteit van Waterloo kun je niet komen." De vondst werd gedaan in een gehucht net buiten Brussel, Mont-Saint-Jean, waar indertijd een Brits veldhospitaal was gevestigd. In de buurt van het skelet werden ook beenderen van verschillende losse ledematen gevonden, bewijs van de amputaties die hier plaatsvonden in 1815. Verder werden er andere sporen van de felle strijd opgegraven, zoals munitiekisten, medisch afval en botresten van paarden. Onder de leden van het team dat de opgraving deed, zijn ook twintig veteranen, voor wie de werkzaamheden helpen hun eigen trauma's te verwerken. Onder hen zijn ook vijf Nederlanders. Bij de Slag van Waterloo maakte een coalitieleger van Britten, Duitsers en Nederlanders een eind aan de heerschappij van Napoleon. Bij het gevecht kwamen op 18 juni 1815 circa 20.000 mensen om het leven. Ondanks de hoge aantallen slachtoffers zijn er in de loop der jaren maar weinig sporen van de gesneuvelden gevonden. Waarschijnlijk zijn de doden op brandstapels terechtgekomen of werden hun botten vergruisd tot beendermeel om als meststof te gebruiken. De onderzoekers hopen in de toekomst voor het eerst uitgebreid geografisch onderzoek te kunnen doen in de omgeving, in de hoop zo misschien vergeten massagraven op het spoor te komen.||https://nos.nl/artikel/2436646-zeldzaam-graf-slag-bij-waterloo-gevonden-nog-nooit-zoiets-gezien
2022-07-14||Arrestatie in zaak verkrachting 10-jarig meisje in VS|| In de Amerikaanse staat Ohio is een man gearresteerd die een meisje van 10 zou hebben verkracht. De zaak kreeg in de VS nationale aandacht omdat het slachtoffer, dat zwanger werd door de verkrachting, in haar eigen staat geen abortus meer kon krijgen door net ingevoerde strengere wetten. De 27-jarige verdachte werd in de staat Ohio aangehouden nadat het slachtoffer hem als dader had aangewezen. De man zou als Guatemalteek illegaal in het land verblijven. Wat zijn relatie is tot het meisje is onbekend. Aanklagers zeggen dat hij heeft bekend dat hij het meisje zeker twee keer heeft verkracht. De moeder van het meisje meldde de zwangerschap op 22 juni bij de autoriteiten. Twee dagen later schrapte het Amerikaanse Hooggerechtshof het landelijke recht op abortus en voerde Ohio strengere wetgeving in. Daardoor werd abortus na de zesde week verboden in de staat, verkrachting of incest niet uitgezonderd. Het meisje was drie dagen te laat. Daardoor moest haar arts een reis naar buurstaat Indiana organiseren om de zwangerschap af te kunnen breken. President Biden haalde de zaak aan in zijn reactie op het verdwijnen van het grondwettelijk recht op abortus. "Stel je eens voor dat je dat meisje bent", zei hij met ingehouden woede. "Tien jaar oud, verkracht, zes weken zwanger. Nu al een trauma." President Biden over het tienjarige meisje:  Enkele tegenstanders van abortus zetten juist vraagtekens bij het verhaal, omdat er geen details waren bekendgemaakt en er niemand was gearresteerd. De Republikeinse aanklager Dave Yost in Ohio noemde het zelfs "waarschijnlijk een verzinsel" en Congreslid Jim Jordan van dezelfde partij noemde het op Twitter "de zoveelste leugen". Na de arrestatie reageerde Yost dat hij "diep bedroefd" was over het leed van het meisje. Over haar abortus zweeg hij. Jordan verwijderde zijn tweet. De politie doet momenteel onderzoek om te kijken of het dna van de foetus overeenkomt met dat van de verdachte. Als hij schuldig wordt bevonden, kan de man levenslang krijgen.||https://nos.nl/artikel/2436641-arrestatie-in-zaak-verkrachting-10-jarig-meisje-in-vs
2022-07-14||Wekdienst 14/7: Start Zwarte Cross • Conferentie vervolging oorlogsmisdaden Oekraïne|| Goedemorgen! Vandaag begint de Zwarte Cross, het grootste festival van Nederland, en in Den Haag is een internationale conferentie over de vervolging van oorlogsmisdaden in Oekraïne.    Vandaag wisselen zon en wolkenvelden elkaar af. Bij een matige noordenwind wordt het 18 graden op de Wadden tot ruim 26 graden in het uiterste zuiden van het land. Er staat een matige noordenwind.  Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Poolse onderzoekers hebben ten noorden van Warschau een massagraf gevonden met de verbrande resten van zo'n 8000 mensen. Het graf lag in de buurt van het voormalige Duitse concentratiekamp Soldau. De onderzoekers denken dat het resten zijn van leden van de Poolse elite die in 1939 in het kamp zijn omgebracht door de nazi's. Die zouden hun slachtoffers hebben verbrand, omdat ze hun sporen wilden uitwissen toen de Russische troepen naderden. De onderzoekers hebben in het massagraf in totaal zo'n 16.000 kilo menselijke as gevonden. Omdat er na het verbranden van een lichaam ongeveer twee kilo as overblijft, zijn ze uitgegaan van 8000 mensen. De Europese ruimtevaartorganisatie ESA heeft met succes haar nieuwe Vega-C-raket gelanceerd. Aan boord van de draagraket zijn zeven wetenschappelijke satellieten. De Vega-C-raket moet de Russische Sojoez-raketten vervangen. Fijne donderdag! ||https://nos.nl/artikel/2436640-wekdienst-14-7-start-zwarte-cross-conferentie-vervolging-oorlogsmisdaden-oekraine
2022-07-14||‘Nog nooit zoveel gedode en gemartelde burgers gezien’|| Sinds het begin van de oorlog heeft hoofdofficier van justitie Joeri Belooesov zijn kostuum niet meer aangehad. De boomlange jurist, die verantwoordelijk is voor alle onderzoeken naar oorlogsmisdaden, draagt sinds 24 februari 'tactische kleding'; een semimilitair uniform zoals ook president Zelensky draagt. "En ook stevige schoenen, buiten trap je in scherven." Per dag krijgt Belooesov driehonderd meldingen binnen van oorlogsmisdaden. Sinds eind februari lopen er 22.000 zaken. "Dit is een nieuwe realiteit", verzucht de hoofdofficier. "Nog nooit hebben we zoveel gedode mensen gezien, burgers. Die werden gemarteld. En ook gedode kinderen. We werkten al 24/7 hier, nu 48/7. De werkdruk is hier tien keer zo hoog geworden." Het Oekraïense openbaar ministerie kan dit nooit alleen aan. Het krijgt dan ook veel hulp: "We hebben internationale partners. Er zijn achttien landen die onderzoek doen naar oorlogsmisdaden in Oekraïne. Met hen hebben we dagelijks contact." Om lijn en structuur te brengen in al deze onderzoeken, houdt het Internationaal Strafhof (ICC) vandaag een conferentie in samenwerking met de Europese Commissie. Vandaag gaat in Den Haag de Ukraine Accountability Conference van start "om de slachtoffers van het geweld recht te doen". Belooesov is blij met alle steun. "Maar het ICC zal het Oekraïense justitiële systeem niet vervangen. Het ICC gaat achter tien, twintig grote vissen aan, de rest moeten we zelf doen." Met grote vissen bedoelt hij Poetin en de mensen in diens omgeving die deze oorlog hebben bedacht, goedgekeurd en gepland. Belooesov is ervan overtuigd dat die ooit gepakt zullen worden. Hij verwacht dat ze een fout zullen maken, dat ze ooit weer denken te kunnen reizen, als de situatie verandert. "Er zijn veel redenen waarom ons werk belangrijk is. Als dit geweld tegen gewone burgers onbestraft blijft, zal het zich verspreiden naar andere landen. Oekraïne moet dit stoppen. Want ook Poetin kijkt. Als hij hiermee wegkomt, zal hij verder gaan," verwacht Belooesov. Hoe die gewone burger al heeft geleden, is voelbaar in bijvoorbeeld het dorpje Jahidne. Ongeveer 350 burgers werden hier opgesloten in een kelder van een lagere school die het Russische leger in gebruik had genomen als hoofdkwartier. Ze dienden als menselijk schild, om te voorkomen dat het Oekraïense leger de commandopost zou beschieten. Tot de bevrijding door het Oekraïense leger zaten deze mensen dertig dagen op elkaar gepakt, zonder dat ze naar buiten mochten, ook niet om hun behoefte te doen. Ongeveer tien mensen zijn bezweken aan zuurstofgebrek. Hun lijken mochten niet afgevoerd worden. De jongste gijzelaar was anderhalve maand oud, de oudste 92 jaar. Verslaggever Wessel de Jong vertelt in deze video over de ellende die de dorpsbewoners meemaakten:  Voor het Oekraïense OM vallen de gebeurtenissen in Jahidne in de categorie Boetsja, Irpin en Marioepol. Met dat verschil dat hier de camera's niet kwamen. "Het waren geen beesten, maar nog erger. Moge God alle Russen verdrijven uit Oekraïne en eigenlijk van deze wereld." Olga Matvijenko is de angst van haar tijd in de kelder nog niet te boven. De doodstraf is wat haar betreft de enig denkbare straf voor de Russische militairen, die halsoverkop moesten vluchten voor het Oekraïense leger. Belangrijke documenten lieten ze achter in hun haast. Het Oekraïense OM weet daardoor exact welke militairen hierachter zitten. Toch zal het niet snel tot zaken komen als het om dit soort wreedheid gaat, zo verwacht Belooesov. "En als er geen gerechtigheid komt binnen twee, drie maanden, zullen slachtoffers gefrustreerd raken," zegt de hoofdofficier. Toch zal hij zich niet laten verleiden tot juridisch haastwerk. "We moeten blijven geloven in de wet. En dat kost helaas tijd."||https://nos.nl/artikel/2436639-nog-nooit-zoveel-gedode-en-gemartelde-burgers-gezien
2022-07-14||Gasunie verwacht geen gastekort deze winter, ook als Rusland niks levert || Er zal komende winter zonder Russisch gas in Nederland geen gastekort optreden, als voldaan wordt aan een aantal randvoorwaarden. Dat zegt landelijk gasnetbeheerder Gasunie Transport Services (GTS), dat de gevolgen onderzocht van het volledig wegvallen van Russisch gas in Europa gedurende een jaar. GTS verwacht dat een gedwongen afschakeling van bijvoorbeeld de industrie komende winter niet nodig zal zijn. "Dit is goed nieuws voor Nederlandse afnemers", zegt GTS-directeur Bart Jan Hoevers. "Ook andere noodmaatregelen zoals extra productie uit het Groningenveld lijken de komende maanden niet nodig te zijn. Het blijft wel nodig om met elkaar op aardgas te besparen." Rusland heeft de toevoer van gas naar Europa de afgelopen tijd al afgeknepen. Zo kwam via de Nord Stream 1 pijpleiding al 60 procent minder gas naar Duitsland dan normaal. Maandag ging die lijn volledig dicht voor jaarlijks onderhoud. Duitsland is bang dat Rusland de kraan daarna dichthoudt onder het mom van een technisch probleem. Er is de afgelopen maanden gewerkt aan alternatieven voor Russisch gas. Zo verdubbelt dit jaar de importcapaciteit van lng (vloeibaar gemaakt gas) van zo'n 12 miljard naar 24 miljard kubieke meter. Nederland gebruikt jaarlijks zo'n 40 miljard kubieke meter. Bij bovengenoemde randvoorwaarden kan Nederland ook nog steeds gas naar Duitsland exporteren. Dat is dan maximaal 35 miljard kubieke meter; het maximale wat er fysiek van west naar oost kan stromen door het Duitse transportnet. Ook kan de markt voor laagcalorisch gas in Frankrijk, België en Duitsland worden bediend. Die landen zijn voor laagcalorisch gas afhankelijk van aanbod uit Nederland, GTS is in het onderzoek uitgegaan van een gemiddelde winter. "Als je kijkt naar de koudste winter, dan heb je normaliter ongeveer 10 procent extra gas nodig", zegt Hoevers. "Nu zou dat door de hoge prijs minder kunnen zijn." Want we zagen afgelopen winter al dat consumenten maatregelen namen om minder te verbruiken, zoals de thermostaat lager zetten en in ongebruikte kamers de radiatorknop dichtdraaien. "Daarmee kom je ook in een koud jaar een redelijk eind", aldus Hoevers. Mocht er door omstandigheden toch niet genoeg gas zijn voor iedereen, dan is het plan dat de industrie minder gas gaat gebruiken. Minister Jetten voor Klimaat en Energie werkt aan een plan waarbij bedrijven vrijwillig minder gas verbruiken, in ruil voor een vergoeding. Pas als dat niet genoeg mocht zijn, komt een verplichte afschakeling in zicht. GTS noemt het dus onwaarschijnlijk dat dit nodig zal zijn. En kan de levering van gas aan woningen nog in gevaar komen? "Dat is behoorlijk onrealistisch, dat kan ik me moeilijk voorstellen", aldus GTS-directeur Bart Jan Hoevers.||https://nos.nl/artikel/2436636-gasunie-verwacht-geen-gastekort-deze-winter-ook-als-rusland-niks-levert
2022-07-14||550 vrouwen klagen Uber aan om seksueel geweld chauffeurs|| Zo'n 550 vrouwen in de Verenigde Staten klagen taxidienst Uber aan. Ze zeggen dat ze zijn aangerand door chauffeurs. In de aanklacht staat dat vrouwelijke passagiers in verschillende Amerikaanse staten zijn ontvoerd, seksueel misbruikt, seksueel mishandeld, verkracht, zijn vastgehouden, gestalkt of zijn lastiggevallen door Uber-chauffeurs. De vrouwen hebben zich verenigd om de rechtszaak tegen Uber te voeren. Ze zeggen dat het bedrijf al sinds 2014 op de hoogte was van het probleem, maar er al die tijd niets aan heeft gedaan. Het advocatenkantoor dat de aanklacht namens de vrouwen indiende, zegt dat er nog 150 zaken worden onderzocht. Uber wil niet reageren op de zaak. Het bedrijf zei eerder al dat het alleen al in 2019 en 2020 ruim 3800 klachten ontving over seksueel grensoverschrijdend gedrag van chauffeurs. Naar eigen zeggen is het in die periode met 28 procent afgenomen ten opzichte van 2017 en 2018. Het is niet duidelijk of de coronapandemie daar de oorzaak van is. "Hoewel het bedrijf deze crisis van seksueel geweld in de afgelopen jaren heeft erkend, is de reactie traag en ontoereikend geweest, met gruwelijke gevolgen", zegt het advocatenkantoor in San Francisco. Uber heeft in de afgelopen jaren wel een aantal veiligheidsmaatregelen genomen. Zo worden chauffeurs gescreend wanneer ze zich aanmelden op het platform. Daarna volgt eenmaal per jaar een aanvullende screening. Tegelijkertijd houdt het bedrijf vol dat het niet verantwoordelijk kan worden gehouden voor het gedrag van chauffeurs. De chauffeurs zijn wat het bedrijf betreft niet in dienst bij Uber, maar zelfstandig ondernemer.||https://nos.nl/artikel/2436635-550-vrouwen-klagen-uber-aan-om-seksueel-geweld-chauffeurs
2022-07-14||Brand in berg tapijtresten in Genemuiden, rook neemt af|| Bij een afvalverwerker in Genemuiden in Overijssel is rond middernacht brand uitgebroken. Volgens de veiligheidsregio heeft een berg van dertig bij veertig meter aan tapijtresten vlam gevat en is de berg acht meter hoog. Bij de brand kwam aanvankelijk veel rook vrij. De veiligheidsregio riep omwonenden op om ramen, deuren en de ventilatie dicht te houden. "De wind staat echter gunstig en zorgt ervoor dat de rook niet over bewoond gebied gaat", zegt een woordvoerder. Rond 4.30 uur zei de veiligheidsregio dat de hoeveelheid rook afnam. De brandweer is met meerdere eenheden aanwezig. Voor zover bekend zijn er geen gewonden. De veiligheidsregio denkt dat het blussen nog tot ver in de dag zal duren. Er zijn kranen ingezet om de brandende afvalberg uit elkaar te halen.||https://nos.nl/artikel/2436634-brand-in-berg-tapijtresten-in-genemuiden-rook-neemt-af
2022-07-14||Nieuw zelfportret van Van Gogh ontdekt op achterkant ander doek|| Deskundigen van het Schotse museum National Galleries of Scotland (NGS) hebben een nieuw zelfportret van Vincent van Gogh ontdekt, meldt NRC. Het portret staat op de achterkant van het doek Hoofd van een boerin met witte muts uit 1885 en werd gevonden dankzij een röntgenfoto. Het portret zit verborgen onder een dikke laag lijm en karton. Het werk is vermoedelijk in 1887 gemaakt, toen Van Gogh in Parijs woonde. Experts maakten de röntgenfoto tijdens een onderzoek naar het schilderij van de boerenvrouw uit Nuenen. Een journalist van de BBC heeft de röntgenfoto op Twitter geplaatst: Hoofdconservator Lesley Stevenson zegt tegen de BBC dat ze "in shock" was toen ze zag dat de kunstenaar "naar ons keek". "Uiteraard waren we ontzettend blij toen we de foto voor het eerst zagen." Het is niet voor het eerst dat blijkt dat Van Gogh op de achterkant van zijn schilderijen werkte. Dat deed hij om geld te besparen. Hoofd van een boerin met witte muts maakt sinds 1960 deel uit van de collectie van het Schotse museum. In 1923 kocht Evelyn St Croix Fleming het schilderij. Haar zoon is vooral bekend als de bedenker van James Bond. In 1951 ging het stuk naar Schotland en het werd later gedoneerd aan de NGS, waar het dus nog altijd is. De laag lijm en karton is vermoedelijk in 1905 op de achterkant van het schilderij aangebracht. Dat gebeurde waarschijnlijk ter voorbereiding op een tentoonstelling in het Stedelijk Museum in Amsterdam. De voorkant werd schijnbaar gezien als voltooid en de achterkant niet. Het Schotse onderzoek naar het werk werd gedaan in voorbereiding op de tentoonstelling A Taste for Impressionism. Daarin zal nu niet alleen het werk met de boerin te zien zijn, ook de röntgenfoto, die een beeld geeft van het zelfportret. Over twee weken opent de tentoonstelling. Het museum is van plan om na de tentoonstelling het zelfportret tevoorschijn te halen. Hoe lang dat gaat duren, is niet bekend. "Zoiets moet heel voorzichtig gebeuren, daar willen we geen druk op zetten", zegt een conservator tegen NRC.||https://nos.nl/artikel/2436633-nieuw-zelfportret-van-van-gogh-ontdekt-op-achterkant-ander-doek
2022-07-14||Resten van 8000 nazi-slachtoffers in Pools massagraf aangetroffen|| In Polen is in de buurt van het voormalige Duitse concentratiekamp Soldau een massagraf gevonden met de verbrande overblijfselen van zo'n 8000 mensen. Onderzoekers van het Instituut voor Nationale Herinnering vermoeden dat het gaat om mensen uit de Poolse elite die in 1939 in het kamp om het leven zijn gebracht. Het kamp, dat de nazi's direct na de inval in Polen openden ten noorden van de hoofdstad Warschau, werd onder meer gebruikt als vernietigingskamp. Naar schatting zijn er in het plaatsje Dzialdowo zo'n 30.000 Joden, politieke tegenstanders en leden van de Poolse elite gedood. De onderzoekers denken dat de gevonden slachtoffers in 1939 eerst zijn vermoord en toen in 1944 de Russen oprukten in Polen probeerde de nazileiding de sporen van de moorden uit te wissen. Joodse gevangenen moesten de lichamen opgraven en verbranden. De as werd opnieuw begraven. De onderzoekers hebben in totaal zo'n 16.000 kilo menselijke as gevonden. Volgens de onderzoekers blijft er ongeveer twee kilo as over na het verbranden van een lichaam. Op die manier komen ze op de schatting van 8000 lichamen. In een poging om de identiteit van de slachtoffers te achterhalen, wordt de as onderzocht op dna-sporen.||https://nos.nl/artikel/2436630-resten-van-8000-nazi-slachtoffers-in-pools-massagraf-aangetroffen
