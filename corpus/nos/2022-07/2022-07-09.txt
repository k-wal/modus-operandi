2022-07-09||Italië ontruimt overbevolkt opvangcentrum op Lampedusa|| Italië is begonnen met het overbrengen van migranten van Lampedusa naar Sicilië. Het opvangcentrum op het eiland Lampedusa is gebouwd voor 350 bewoners. Een voormalige burgemeester van Lampedusa meldde gisteren op Facebook dat het aantal bewoners was opgelopen tot 2100. "Zelfs vrouwen, kinderen, zieken en zorgbehoevenden slapen op de grond, waar ze ook eten tussen het afval", schreef ze. "Er zijn minder dan 200 bedden." Ze plaatste er ook foto's bij. Daarop is te zien dat bewoners op schuimrubberen matrassen liggen, in een zwaar vervuilde omgeving. "Dit kunnen foto's zijn uit Libië", schreef de oud-burgemeester. "Maar nee, het is Italië." Het ministerie van Binnenlandse Zaken stuurde daarna een marineschip om de eerste 600 migranten naar Sicilië over te brengen. Vandaar worden ze verder over Italië verspreid. Maandag moet het centrum op Lampedusa helemaal ontruimd zijn. Het is niet duidelijk of het daarna opnieuw in gebruik wordt genomen. Volgens het ministerie van Binnenlandse Zaken zijn er dit jaar al 30.000 migranten vanuit Noord-Afrika met een boot naar Italië overgestoken. In dezelfde periode vorig jaar waren dat er 22.700 en het jaar daarvoor 7500. Een deel van deze migranten komt aan op Lampedusa, dat vanuit Libië het meest dichtbij ligt. Het is een gevaarlijke tocht, waarvoor de migranten honderden dollars aan mensensmokkelaars hebben betaald.||https://nos.nl/artikel/2436060-italie-ontruimt-overbevolkt-opvangcentrum-op-lampedusa
2022-07-09||VN-rapport: ook Oekraïne had schuld aan aanval verzorgingshuis|| Oekraïne is volgens een rapport van het Bureau van de Hoge Commissaris voor de Mensenrechten van de Verenigde Naties (OHCHR) mede schuldig aan de doden die vielen bij een aanval op een verzorgingstehuis in de regio Loegansk. Bij de aanval van begin maart vielen daar waarschijnlijk tientallen burgerdoden. Persbureau AP meldt dat de Oekraïense autoriteiten Russische troepen de schuld gaven van de aanval op het verzorgingstehuis in Stara Krasnyanka. Het zou daarbij gaan om een 'niet uitgelokte' aanval, maar de VN betwijfelt dat. Volgens het mensenrechtenbureau heeft het Oekraïense leger ook schuld aan de aanval omdat militairen enkele dagen ervoor hun intrek namen in het verzorgingstehuis, waardoor dat een doel werd. De Oekraïense militairen kwamen op 7 maart aan in het verzorgingshuis. Ze hadden deze plek uitgekozen omdat het volgens het rapport "een strategische ligging had ten opzichte van een belangrijke nabijgelegen weg". Op 11 maart werd het pand door Russische militairen aangevallen met zware wapens. Op dat moment waren naast de soldaten nog 71 patiënten aanwezig en vijftien medewerkers. Daarna ontstonden er gevechten tussen Russische en Oekraïense troepen en brak er brand uit in het verzorgingshuis. Het is lastig vast te stellen hoeveel patiënten er precies omkwamen, maar volgens de VN hebben minstens 22 patiënten de aanval overleefd. Het rapport zegt niet dat er sprake zou zijn van oorlogsmisdaden, maar noemt het wel als een voorbeeld van het mogelijke gebruik van een menselijk schild. In het rapport wordt ook een voorbeeld genoemd van hoe Russische militairen zich daar bij een ander voorval ook mogelijk schuldig aan hebben gemaakt.||https://nos.nl/artikel/2436058-vn-rapport-ook-oekraine-had-schuld-aan-aanval-verzorgingshuis
2022-07-09||Zelensky ontslaat vijf Oekraïense ambassadeurs, 'vervanging is gebruikelijk'|| De Oekraïense president Zelensky heeft zijn ambassadeurs in Duitsland, Noorwegen, Tsjechië, Hongarije en India ontslagen. Hij zei in een videoboodschap dat het gebruikelijk is om diplomaten op gezette tijden te vervangen. Voor de vrijgekomen ambassadeursposten schuift het ministerie van Buitenlandse Zaken in Kiev nieuwe kandidaten naar voren. Volgens Der Spiegel worden ook de ambassadeurs in Nepal, Bangladesh, Sri Lanka en Maldiven vervangen, maar daar repte Zelensky niet over. Het ontslag van de ambassadeur in Duitsland, Andrij Melnyk, komt op een gevoelig moment. Oekraïne vindt dat Duitsland haast moet maken met de levering van zware wapens voor de strijd tegen Rusland. Melnyk heeft dat in onverbloemde termen aan bondskanselier Scholz laten weten. Ook heeft hij Scholz vorige maand voor "beledigde leverworst" uitgemaakt. Het Duitse persbureau DPA schrijft dat Melnyk vorige week veel kritiek uitlokte met uitlatingen over de Oekraïense nationalist Stepan Bandera (1909-1959). Bandera was tijdens de Tweede Wereldoorlog de leider van een organisatie die met de moord op Joden en Polen in verband wordt gebracht. Melnyk bestreed dat Bandera een massamoordenaar was. Volgens hem was hij een vrijheidsstrijder die door de Sovjet-Unie is gedemoniseerd. De Israëlische ambassade in Duitsland verweet Melnyk dat hij de feiten verdraait, dat hij de Holocaust bagatelliseert en dat hij de slachtoffers van Bandera beledigt. Volgens de Süddeutsche Zeitung waren de uitlatingen van Melnyk ook voor Polen onacceptabel. Het Oekraïense ministerie van Buitenlandse Zaken zegt dat Melnyk op persoonlijke titel heeft gesproken. Tussen Duitsland en Oekraïne speelt ook een conflict over wat er met een turbine van de gaspijplijn Nordstream 1 moet gebeuren. Die turbine is door het Duitse bedrijf Siemens gemaakt en is nu voor onderhoud in Canada. Rusland zei vorige maand dat dat een van de redenen was om de gasleveranties aan Duitsland drastisch te verminderen. Oekraïne wil dat de turbine in Canada blijft, zodat Rusland minder geld aan zijn gasexport verdient. Duitsland wil juist dat de turbine zo snel mogelijk weer naar Rusland gaat, zodat er weer meer Russisch gas naar Duitsland kan worden gepompt.||https://nos.nl/artikel/2436042-zelensky-ontslaat-vijf-oekraiense-ambassadeurs-vervanging-is-gebruikelijk
2022-07-09||President Sri Lanka zegt aftreden toe na dag van massaal protest in Colombo|| President Gotabaya Rajapaksa van Sri Lanka zal woensdag 13 juli terugtreden. Dat heeft voorzitter Abeywardena van het Sri Lankaanse parlement bekendgemaakt. Hij zei in een verklaring op televisie dat Rajapaksa door het parlement was verzocht op te stappen en dat hij daarmee heeft ingestemd. Rajapaksa blijft tot woensdag aan de macht om 'een soepele machtsoverdracht te garanderen', aldus Abeywardena. Duizenden betogers waren vandaag in de hoofdstad Colombo op de been om zijn aftreden en dat van premier Wickremesinghe te eisen. De demonstranten bestormden daarbij de ambtswoning van Rajapaksa en staken later de woning van Wickremesinghe in brand. Kijk hieronder naar beelden van de opstand tegen Rajapaksa: De demonstranten geven Rajapaksa de schuld van de diepe economische en politieke crisis in het land. Die heeft geleid tot een groot tekort aan essentiële zaken zoals brandstof, kookgas en medicijnen, waardoor mensen in lange rijen moeten staan om de beperkte voorraden te kopen. Premier Wickremesinghe, pas in functie sinds mei, zei eerder vandaag dat hij bereid is af te treden als de partijleiders het eens worden over de vorming van een meerpartijenregering. Maar het crisisberaad van de partijleiders heeft nog niet tot overeenstemming geleid. Het is op dit moment niet duidelijk of hij aanblijft of ook aftreedt.||https://nos.nl/artikel/2436040-president-sri-lanka-zegt-aftreden-toe-na-dag-van-massaal-protest-in-colombo
2022-07-09||Harry Styles treedt op in Amsterdam, fans 'zochten wanhopig naar kaarten'|| Harry Styles treedt vanavond op in een uitverkochte Ziggo Dome. De 28-jarige Brit is een van de populairste artiesten van dit moment. Zijn veelal jonge fans wachtten in Amsterdam in sommige gevallen al sinds gisteravond tot ze naar binnen mochten. Het concert begon iets na 21.00 uur. Dat de zanger in ons land populair is blijkt ook uit de vele mensen die eerder vandaag nog op zoek waren naar kaartjes. Op ticketruilwebsite Ticketswap zochten bijna 30.000 mensen naar kaartjes en ook op Twitter en bij de Ziggo Dome zelf werd naar tickets gevraagd. Fans leken echter weinig te voelen voor het afstaan van hun kaartjes. Op Ticketswap werden er tot het concert zo'n 3000 kaarten aangeboden en verkocht. "Ik denk dat we de Arena wel hadden kunnen vullen met alle fans die naar dit concert gaan en willen gaan", verwijst Ziggo-directeur Danny Damman naar het stadion tegenover zijn concertzaal. In zijn zaal konden voor het concert van Styles ongeveer 15.000 mensen terecht, bij uitverkochte concerten in de Johan Cruijff Arena worden circa 70.000 fans toegelaten. "We hebben vandaag onze afdeling die vragen afhandelde moeten opschalen", zegt de directeur. "De meerderheid van de vragen was: 'komen er nog tickets vrij?' Maar het is echt stijf uitverkocht." In de Ziggo Dome was ruimte om ook morgen nog een concert van de zanger in te plannen. Damman: "We hadden in de Ziggo Dome dus wel vier uitverkochte concerten van hem kunnen hebben. Maar dat is onmogelijk in het volle tourschema dat Styles heeft." Ook op Twitter waren mensen in de uren voor het concert nog op zoek naar kaarten. Zo schreef een moeder: "Mijn puber is als een bezetene op zoek naar tix voor Harry Styles (vanavond Ziggo). Net als een miljoen anderen, vrees ik. Kansloos?" en ook buitenlandse fans die in Nederland zijn, hoopten nog op een ticket. Een fan uit Los Angeles die vrijwel haar hele Twitter-account aan de zanger heeft gewijd, schrijft dat ze "wanhopig is en dat er alleen maar oplichters tickets lijken te verkopen". Zij ging naar de Ziggo Dome toe in de hoop een ticket te kunnen bemachtigen. Het overgrote merendeel van de fans is vrouw, zegt directeur Damman, die op afstand de rij bekeek die sinds het middaguur steeds langer werd. "Het is een concert met vooral vaste zitplaatsen, dus eigenlijk hoeven ze hier helemaal niet zo vroeg te zijn. Maar ze willen hun beleving verlengen." "Ze hebben hier meer dan twee jaar op moeten wachten, omdat het concert door corona werd uitgesteld. En in de rij maken ze ook nieuwe vriendinnen of sluiten ze zich als groep aan bij andere groepen." Hij spreekt van een "Koningsdag-achtige sfeer gecombineerd met Amsterdam Fashion Week". "Ik heb zelden mensen zo leuk gekleed naar de Ziggo Dome zien komen." Dat is voor een deel te verklaren door de kledingstijl van de zanger zelf. Hij draagt vaak uitbundige en kleurrijke designerkleding. Styles werd wereldberoemd als zanger van de jongensgroep One Direction. De groepsleden ontmoetten elkaar bij de Britse versie van het talentenprogramma The X Factor en hadden vooral bij een jong publiek veel succes. Nadat de band in 2015 aankondigde een pauze in te lassen en groepslid Zayn Malik opstapte, gingen de leden als solo-artiesten door. Hoewel alle leden in meer of mindere mate succes hadden en hebben, is Styles verreweg de populairste van hen. Zijn single As It Was brak in april in de Verenigde Staten het record voor meest gestreamde lied in één dag ooit (8,3 miljoen) en werd een van de meest gespeelde nummers op één dag wereldwijd. Op YouTube is de videoclip tot nu toe ruim 200 miljoen keer bekeken. Nog altijd staat As It Was hoog in de internationale hitlijsten. In de Nederlandse top 40 staat het nummer bijna onafgebroken al twaalf weken op nummer 1. Alleen De Diepte van S10 stootte hem eind mei een week van de hoogste positie. Eerder had Styles al succes met onder meer Watermelon Sugar uit 2019. Hij won er een Grammy Award mee en het lied werd tot nu toe ruim 1,8 miljard keer beluisterd op Spotify. Naast zijn carrière als artiest is de Brit ook acteur. Hij maakte zijn officiële debuut in het oorlogsdrama Dunkirk uit 2017. Dit jaar komen twee films uit waarin hij hoofdrollen vertolkt.||https://nos.nl/artikel/2436037-harry-styles-treedt-op-in-amsterdam-fans-zochten-wanhopig-naar-kaarten
2022-07-09||Politie Berlijn onderzoekt onwel worden van vrouwen op SPD-feest|| De politie in Berlijn doet onderzoek naar een incident op een feest van de SPD-fractie in de Bondsdag. Zeker acht vrouwelijke gasten kregen druppels toegediend waardoor ze onwel raakten, schrijft Der Tagesspiegel. Om welke stof het gaat en hoe de vrouwen precies werden gedrogeerd is nog onduidelijk. Het feest vond woensdag plaats in de tuin van het Bundeskanzleramt: het kantoor van bondskanselier Scholz. Er waren zo'n duizend mensen uitgenodigd, onder wie veel politici en medewerkers. Ook Scholz zelf was erbij. De partij heeft aangifte gedaan. Tot vandaag hebben zich vijf slachtoffers bij de politie gemeld. Een van hen is een 21-jarige vrouw, Zij had op het feest gegeten en gedronken, maar geen alcohol gebruikt. Om ongeveer 21.30 uur werd ze onwel en duizelig. Donderdagochtend kon ze zich niets van de voorgaande avond herinneren. Haar bloed wordt nog onderzocht op de aanwezigheid van giftige stoffen. SPD-Bondsdaglid Katja Mast roept iedereen die klachten heeft op om aangifte te doen.||https://nos.nl/artikel/2436018-politie-berlijn-onderzoekt-onwel-worden-van-vrouwen-op-spd-feest
2022-07-09||Urenlang boerenprotest bij steenwolfabrikant in Roermond|| Zo'n honderd boeren uit Nederland en België hebben urenlang actiegevoerd bij het kantoor en de fabriek van steenwolfabrikant Rockwool in Roermond. Volgens de boeren stoot de fabrikant van isolatiemateriaal meer ammoniak uit dan veehouderijen. 'Liever ammoniak uit stront als uit Roermond', stond op een van de spandoeken die ze hadden meegenomen Walter Joosten van Farmers Defence Force Limburg kondigde meer soortgelijke acties aan. "We zetten onze hakken in het zand, wij wijken pas als het stikstofplan van tafel is", zegt hij bij 1Limburg. Joosten zegt dat de fabriek in Roermond iedere dag net zoveel stikstof uitstoot als 80 koeienstallen. Bij Rockwool komt ammoniak vrij bij de productie van steenwol. Toen minister Van der Wal op 5 april de top-100 van grootste ammoniakuitstoters presenteerde, stond Rockwool op nummer 1. Volgens cijfers van de Natuur- en Milieufederatie Limburg blies Rockwool in 2019 in totaal 259.106 kilo ammoniak de lucht in. Bij zuidwestelijke wind slaat veel van die ammoniak neer in nationaal park De Meinweg, een natuurgebied ten oosten van Roermond. De tractoren stonden tot 15.00 uur bij de Rockwool-fabriek. Daarna trokken de boeren in een lange stoet door het centrum van winkelend Roermond. De demonstratie verliep vreedzaam.||https://nos.nl/artikel/2436011-urenlang-boerenprotest-bij-steenwolfabrikant-in-roermond
2022-07-09||Betogers opgepakt bij actie Extinction Rebellion in ING-filialen|| Klimaatactivisten van Extinction Rebellion hebben vandaag actie gevoerd in verschillende filialen van de ING-bank. De activisten eisten dat de bank per direct stopt met het financieren van de fossiele industrie. Volgens Extinction Rebellion waren 23 filialen in 20 steden bezet. Inmiddels is de actie overal beëindigd.  ING meldde dat er actie werd gevoerd in 14 filialen. Volgens een woordvoerder was nergens sprake van een bezetting. "We kunnen gewoon werken en klanten helpen. De sfeer is gemoedelijk, actievoerders delen bijvoorbeeld flyers uit voor het kantoor." In verschillende steden heeft de politie actievoerders gearresteerd, in de meeste gevallen omdat ze niet weg wilden gaan na sluitingstijd. De klimaatactivisten stellen dat ING jaarlijks zo'n 8,5 miljard euro in olie, gas en kolen steekt, waaronder ook in nieuwe projecten "waarvoor allang geen ruimte meer is in de escalerende klimaatcrisis". Extinction Rebellion meldt dat actievoerders zich in sommige bankfilialen hebben vastgeketend of vastgelijmd en pas vertrekken als ING heeft toegezegd per direct te stoppen met het financieren van de fossiele industrie. ING noemt die eis "niet realistisch, omdat er een transitieperiode nodig is om van fossiele brandstoffen naar hernieuwbare energie over te gaan". De bank zegt zijn klanten te willen blijven ondersteunen tijdens deze transitie. Extinction Rebellion heeft dit jaar al vaker actiegevoerd tegen de financiering van de fossiele industrie door ING, met name bij het hoofdkantoor in Amsterdam-Zuidoost.||https://nos.nl/artikel/2436007-betogers-opgepakt-bij-actie-extinction-rebellion-in-ing-filialen
2022-07-09||Conservatieve favoriet Ben Wallace geen kandidaat voor leiderschap Tories || De Britse minister van Defensie Ben Wallace stelt zich niet verkiesbaar voor het voorzitterschap van de Conservatieve Partij. Bij partijgenoten gold Wallace als favoriet om Boris Johnson op te volgen als partijleider en daarmee ook als nieuwe premier van het Verenigd Koninkrijk. Johnson maakte enkele dagen geleden bekend dat hij opstapt als premier. "Na zorgvuldig overleg met collega's en familie heb ik besloten om me niet verkiesbaar te stellen voor het leiderschap van de Conservatieve Partij", meldt Wallace op Twitter. Hij bedankt iedereen die steun aan hem heeft toegezegd. Aan welke potentiële kandidaat hij zijn steun geeft, is niet duidelijk. Volgens Wallace was het geen gemakkelijke beslissing, "maar mijn focus ligt op mijn huidige baan en het veilig houden van dit geweldige land. Ik wens alle kandidaten veel succes en hoop dat we ons snel weer kunnen concentreren op de kwesties die we allemaal moeten aanpakken." Wallace is een oudgediende binnen de Conservatieve Partij; hij nam 1999 namens de partij zitting in het Schotse parlement en sinds 2005 in het Lagerhuis. Onder druk van zijn eigen partij en nadat meerdere leden van zijn kabinet ontslag hadden genomen, kondigde Johnson afgelopen donderdag zijn vertrek aan. Kort daarvoor had hij moeten toegeven dat hij in februari partijlid Chris Pincher als deputy chief whip had benoemd, terwijl hij wist dat er een beschuldiging van seksueel wangedrag tegen Pincher was geuit. Maar die kwestie was slechts de druppel in een reeks schandalen, waarbij 'Partygate' het afgelopen jaar de meeste aandacht opeiste. Op het hoogtepunt van de coronapandemie organiseerde de staf van Johnson lockdownfeestjes in de ambtswoning en in andere regeringsgebouwen.||https://nos.nl/artikel/2435996-conservatieve-favoriet-ben-wallace-geen-kandidaat-voor-leiderschap-tories
2022-07-09||Amputatie bij Dichter des Vaderlands Marsman: 'gifbeker moest helemaal leeg'|| Dichter des Vaderlands Lieke Marsman schrijft op Twitter dat ze vanwege een tumor haar arm en schouder heeft moeten laten amputeren. "De gifbeker moest helemaal leeg, de radiotherapie van dit voorjaar haalde helemaal niets uit." In 2017 werd bij Marsman kraakbeenkanker vastgesteld. Ze schreef het jaar erop een boek over haar behandeling: De volgende scan duurt vijf minuten. Daarin beschreef ze dat, als gevolg van de tumor in haar bovenrug, ze haar rechterarm nog wel kon bewegen, maar niet meer omhoog kon doen. Bestraling heeft uiteindelijk niet gewerkt, meldt de 31-jarige op sociale media, daarom moest ze gisteren een amputatie ondergaan. "Het wordt een pittig herstel, maar zoals jullie zien twitter ik er alweer op los." In een nieuwe tweet bedankt ze mensen voor de hartverwarmende reacties: Marsman grapte op Twitter ook over haar situatie. Als persiflage op online advertenties over afvallen schreef ze: This Woman Lost Five Kilos In One Day Click Here To Find Out What Her Secret Is. Het leverde haar ruim duizend, vooral lovende, reacties op, waaronder 'De beste grap op je slechtste dag, dan ben je een hele hele grote'.  Sinds 2021 is Marsman Dichter des Vaderlands. Dat houdt onder meer in dat ze gedichten schrijft of voordraagt bij nationale gebeurtenissen en optreedt als ambassadeur van de poëzie. In haar werk behandelt ze thema's als leven en dood. Op 14 augustus is de auteur en dichter te gast in Zomergasten van de VPRO.||https://nos.nl/artikel/2435994-amputatie-bij-dichter-des-vaderlands-marsman-gifbeker-moest-helemaal-leeg
2022-07-09||EOD haalt explosief weg na knal in Den Bosch|| De EOD heeft vanochtend een explosief, vermoedelijk een granaat, weggehaald bij een zonnestudio in Den Bosch. Daarbij werden voor alle zekerheid de bewoners van acht appartementen in de buurt van de studio uit hun huizen gehaald. De granaat werd aangetroffen na een onrustige nacht in de Bossche woonwijk. Midden in de nacht werd de pui van dezelfde zonnestudio verwoest door een explosie. "We werden 's nachts wakker van een knal", laten buurtbewoners weten bij Omroep Brabant. "We hadden eerst nog het idee dat er vuurwerk was afgegaan." Toen ze goed keken, zagen ze dat de pui van de zaak volledig verwoest was. Toen die provisorisch was dichtgemaakt met houten platen, bleek dat er een explosief aan een touw hing en werd de EOD ingeschakeld. De operatie verliep zonder problemen. Vier van de acht panden zijn weer vrijgegeven. Eerder deze week besloot burgemeester Jack Mikkers van Den Bosch om dezelfde zonnestudio dicht te laten timmeren omdat het pand zou worden gebruikt om (drugs)geld wit te wassen. De eigenaar is onlangs veroordeeld tot acht jaar cel wegens betrokkenheid bij crystal methlaboratoriums. Een daarvan, in Drempt (in de Achterhoek), werd in het voorjaar van 2020 opgerold. Er lag voor minimaal 10 miljoen euro aan harddrugs.||https://nos.nl/artikel/2435982-eod-haalt-explosief-weg-na-knal-in-den-bosch
2022-07-09||Doden bij overstromingen in Kashmir, duizenden pelgrims gered|| Bij overstromingen in het Indiase deel van de regio Kashmir zijn zeker zestien doden gevallen. Duizenden mensen zijn gered van het snel stijgende water door hevige regenval. In het koude, onherbergzame Himalaya-gebergte maken hindoe-pelgrims een bedevaartstocht naar een heiligdom in de Amarnath-grot, op zo'n 4000 meter hoogte. Een deel van de pelgrims werd in provisorisch aangelegde kampen overvallen door het water. Tientallen mensen raakten gewond. Zeker vijftig mensen kregen eerste hulp in een ziekenhuis in een basiskamp aan de voet van de berg. De lokale autoriteiten hebben de pelgrimstocht nu twee dagen uitgesteld. Verschillende reddingseenheden hebben het gebied uitgekamd. Daarbij zijn honden en radarapparatuur ingezet. Met helikopters zijn de gewonden naar ziekenhuizen gebracht. De pelgrims werden overvallen door het snel stijgende water:  Door de zware regenval kwamen rotsblokken naar beneden in een kloof in de buurt van de grot. Zeker twintig tenten en twee geïmproviseerde keukens werden door het water meegesleurd. Duizenden mensen waren in de buurt van de grot toen de regen viel. Volgens functionarissen zijn zo'n 15.000 mensen naar veiligere gebieden gebracht. Jaarlijks trekken honderdduizenden Indiase hindoes naar het gebied voor de bedevaartstocht. Dit jaar worden bijna een miljoen mensen in de Amarnath-grot verwacht. Twee jaar lang konden pelgrims er vanwege de coronapandemie niet naartoe. Het gebied is sinds ruim een week opengesteld voor de bedevaartgangers. Tienduizenden gelovigen zijn sinds die tijd al in de grot geweest. Daar aanbidden zij Lingam, een natuurlijk gevormde stalagmiet van ijs die wordt gezien als een incarnatie van Shiva, de god van vernietiging en wederopbouw. De pelgrims kunnen via twee routes naar de grot. De traditionele route vanuit het zuiden duurt drie dagen. Vanuit noordoostelijke kant is de grot in een dag te bereiken. Meer gefortuneerde pelgrims gaan met een helikopter om een snel bezoek te brengen. Het gebied is gedurende het grootste deel van het jaar bedekt met sneeuw. Behalve in de zomermaanden, wanneer de regio is opengesteld voor pelgrims. Het is niet voor het eerst dat bedevaartgangers overlijden in het onherbergzame gebied. Meestal bezwijken gelovigen aan oververmoeidheid of door blootstelling aan de elementen. In 1996 kwamen meer dan 250 mensen om nadat duizenden werden verrast door een sneeuwstorm. 11 augustus is de laatste dag van de pelgrimstocht. Die nacht is er volle maan en dan herdenken hindoes dat Shiva het geheim van de schepping van het universum onthulde.||https://nos.nl/artikel/2435981-doden-bij-overstromingen-in-kashmir-duizenden-pelgrims-gered
2022-07-09||Liever doneren dan slachten voor het Offerfeest: 'Ik kies voor vega'|| Bij het Offerfeest hoort het ritueel slachten van een schaap. Toch kiezen moslims in Nederland steeds vaker voor een alternatief: ze offeren zelf geen dier maar doneren vlees aan armen die zelf geen schaap kunnen betalen. Ook eten sommigen zelfs helemaal geen vlees meer tijdens het Offerfeest en kiezen voor vegetarisch. Een van hen is Mariam el Maslouhi uit Den Haag. "Als ik kijk naar de bio-industrie, waar dieren met antibiotica worden volgespoten en hoe ze behandeld worden, dan zie ik het vlees niet meer als halal." Zij eet dit Offerfeest dan ook salade, gegrilde groente en fair trade vleesvervangers. Net als Latifa Brahmi. "Als onze profeet nog zou hebben geleefd, zou het vlees zoals we dat in Nederland kennen meteen verboden worden. Vanuit de islam staat welzijn hoog in het vaandel, dus ook dierenwelzijn. Mijn man en ik offeren dit jaar dan ook geen dier, maar we hebben gedoneerd aan Marokko. Daar hoeden ze de schapen zelf, verzorgen ze het hele jaar. Daar doneer ik het aan arme mensen die maar een paar keer per jaar vlees eten." Ook haar jongere neven kiezen voor doneren, aldus Brahmi. En die trend ziet ook Brahim Bourzik, hoofdredacteur van moslimkrant.nl. "Ik heb heel veel vragen gekregen afgelopen anderhalve week, of het geaccepteerd is om vlees te doneren in plaats van zelf te eten. Dat leeft enorm onder de nieuwe generatie die hier is opgegroeid. Mijn dochter van 22 eet ook geen vlees. Jongeren geven aan echt niet te willen offeren dus we moeten een manier vinden hoe daarmee om te gaan in de toekomst. De traditie in ere houden zonder de jongeren daarbij te verliezen, want emoties houden zich niet aan afspraken." Muhsin Köktas van het Contactorgaan Moslims en Overheid (CMO) herkent de trend. "Doneren neemt echt toe, vorig jaar was het behoorlijk en dit jaar nog meer." Cijfers heeft hij niet. Socioloog en schrijver Mohammed Benzakour deed eerder deze maand in de Volkskrant de oproep om naast het Offerfeest een islamitische veganmaand te houden. "Ik heb uit veel hoeken brieven gehad. De tweede en derde generatie is hier bewuster mee bezig." Niet alleen bij het Offerfeest wordt veel vlees gegeten, maar ook tijdens Kerst, Thanksgiving. Benzakour: "In de Koran staat ook dat je zelfstandig moet nadenken, dat je je in al je handelen bewust moet zijn waarom je iets doet, en dan zeg ik: als we geloven dat de planeet is geschapen met alle wonderen en schoonheden, en zien dat die bedreigd wordt, dan moet je nadenken over dit soort tradities en gewoontes." Bio-industrie Aziz Kaouass is voorzitter van de stichting Riforest, die zich inspant voor het ecologisch en economisch herstel van het Rifgebied in Marokko. Hij heeft wel oren naar de boodschap van Benzakour. "Ik zou het om kunnen draaien. Dat je een maand rondom het Offerfeest vlees eet, en daarna de rest van het jaar niet. Ik probeer zelf zoveel mogelijk vegetarisch te eten, zeker in de context van bio-industrie waarbij ik niet weet hoe een dier heeft geleefd." Zelf slacht Kaouass dan ook geen dier tijdens het Offerfeest. "Wat ik zelf al jaren doe, is in Marokko een schaap laten slachten en dat vlees gaat naar families die het daar goed kunnen gebruiken. Het gaat om de intentie die erachter zit."||https://nos.nl/artikel/2435977-liever-doneren-dan-slachten-voor-het-offerfeest-ik-kies-voor-vega
2022-07-09||VS: Rusland wil geen diplomatieke oplossing voor oorlog Oekraïne|| Niets wijst erop dat Rusland bereid is om de oorlog in Oekraïne langs diplomatieke weg te beëindigen. De Amerikaanse minister Blinken heeft dat gezegd na een gesprek met zijn Chinese collega Wang Yi. Amerika wil dat China de Russische agressie veroordeelt, maar Peking weigert dat tot nu toe te doen. China op zijn beurt veroordeelt de westerse sancties tegen Rusland en stelt dat de VS en de NAVO het conflict onnodig aanwakkeren. Het was de eerste persoonlijke ontmoeting tussen Blinken en Wang Yi sinds oktober. De ministers spraken elkaar op het Indonesische eiland Bali na afloop van de G20-top van rijke en opkomende landen. Volgens Blinken bleek gisteren op het G20-beraad dat Rusland in de wereld geïsoleerd staat, ook al kwamen de ministers niet tot een gezamenlijke veroordeling van de Russische aanvalsoorlog. Minister Lavrov hield een toespraak en vertrok daarna meteen, zonder af te wachten wat andere ministers te zeggen hadden. Het Amerikaans-Chinese overleg ging niet alleen over Oekraïne. De relatie tussen de twee grootmachten is de laatste jaren verslechterd, onder meer door onenigheid over Taiwan, mensenrechten en ruzies over handelstarieven. Het gesprek was vooral bedoeld om de onderlinge communicatielijnen open te houden. In een gesprek donderdag leverde de bevelhebber van de Chinese strijdkrachten felle kritiek op de Amerikaanse generaal Milley. Volgens generaal Li Zuocheng is er in de kwestie Taiwan geen ruimte voor compromissen en moet de VS een einde maken aan zijn "militaire samenzwering" met Taiwan. China beschouwt Taiwan als een afvallige provincie en geregeld duiken er bij het eiland Chinese gevechtsvliegtuigen op. De VS steunt Taiwan militair en president Biden heeft gezegd geweld te zullen gebruiken mocht Taiwan door China worden aangevallen. Blinken zei onlangs dat China op de lange termijn de belangrijkste bedreiging is van de internationale orde.||https://nos.nl/artikel/2435976-vs-rusland-wil-geen-diplomatieke-oplossing-voor-oorlog-oekraine
2022-07-09||Geslaagde proef op Westerschelde: megacontainerschip scheert langs bodem|| Millimeterwerk voor de kapitein van het containerschip MSC Diletta, vanochtend op de Westerschelde. Het schip steekt 15,90 meter diep. Dat is precies tien centimeter minder dan de maximale diepgang van 16 meter in de Westerschelde, tussen de Noordzee en de haven van Antwerpen. De operatie met de containergigant, die onderweg was van Portugal naar Antwerpen, verliep vlekkeloos, meldt Omroep Zeeland. Het schip hield een snelheid aan van 12,4 knopen oftewel ruim 22km per uur. Daarmee is een record gevestigd. Want er zijn stukken waar de Westerschelde wel 50 of zelfs 70 meter diep is, maar op een aantal plekken is het toch echt maximaal 16 meter - en daar is het oppassen geblazen.  Vorige week kwam nog wel een schip voorbij dat 15,50 meter diep stak, maar dat was tot nu toe de meest bijzondere passage. Het megacontainerschip was een opmerkelijke verschijning op de Westerschelde: De MSC Diletta is een gigant. Het vorig jaar opgeleverde containerschip is 399,77 meter lang, 61,04 meter breed en kan 23.964 containers vervoeren. Indrukwekkend, al is het daarmee nog niet het grootste containerschip ter wereld. Die eer is voorbehouden aan een serie van zeven containerschepen die eerder tegelijkertijd werd gebouwd. Die zijn alle zeven nóg eens 13 centimeter langer en 46 centimeter breder dan de MSC Diletta. Het bijzondere van vanochtend zat hem dus vooral in diepgang. Tegelijk betekende dat een test voor de haven van Antwerpen, die heel graag grote schepen wil ontvangen. Het Schelde Coördinatie Centrum voor loodsen in Vlissingen laat weten dat voor alle zekerheid twee sleepboten meevoeren in het kielzog van de MSC Diletta. Voor zover nu bekend hebben die alleen toezicht gehouden en niets hoeven doen.||https://nos.nl/artikel/2435973-geslaagde-proef-op-westerschelde-megacontainerschip-scheert-langs-bodem
2022-07-09||'Decreet toont vooral onmacht van Biden in abortuskwestie VS'|| Na een geëmotioneerde toespraak heeft de Amerikaanse president Biden gisteren een decreet ondertekend om vrouwen zo veel mogelijk toegang te bieden tot abortus. Biden erkende dat zijn invloed beperkt is en riep iedereen op in november te gaan stemmen, zodat abortus een landelijk wettelijk vastgelegd recht kan worden. Sinds het hooggerechtshof er twee weken geleden een streep zette door abortusjurisprudentie, hebben zeker tien staten abortus verboden. Biden verwees in zijn toespraak naar een extreem geval van een naar verluidt 10-jarig verkrachtingsslachtoffer dat haar zwangerschap niet in haar woonplaats in Ohio kon beëindigen, en daarvoor naar Indiana moest afreizen. Biden zei dat hij dit een belachelijke situatie vindt: Vorige week kondigde de president aan dat hij er voorstander van is om het landelijke recht op abortus in de wet te verankeren. Normaal gesproken is voor zo'n beslissing steun van minimaal 60 van de 100 Senatoren nodig. Biden wil dat veranderen zodat een kleine meerderheid volstaat. De kans dat hij die aanpassing voor elkaar krijgt is nihil: ook twee van zijn Democratische partijgenoten voelen er niets voor om deze regel aan te passen. De Democratische Partij heeft momenteel 48 zetels in de Senaat, de Republikeinse Partij 50. Daarom was Bidens oproep voor de naderende tussentijdse verkiezingen, vooral aan vrouwen: "Stemmen, stemmen, stemmen!" Vanuit progressieve hoek is er zware kritiek op Bidens aanpak van de situatie. Zo is er geopperd om een nationale medische noodsituatie uit te roepen zodat de regering de regie naar zich toe kan trekken. Maar de president toont zich niet bereid tot zulke draconische maatregelen. In plaats daarvan staan er in het decreet een reeks lichtere maatregelen. Biden wil dat overheidsdiensten onder meer de privacy waarborgen van zwangere vrouwen die online zoeken naar informatie over abortus. Ook zijn er stappen aangekondigd om ervoor te zorgen dat vrouwen in andere staten terechtkunnen voor deze medische ingreep. De Verenigde Staten zijn verdeeld over abortus, al komt in peilingen naar voren dat een meerderheid tegen een algeheel verbod is. Conservatieve christenen hebben er decennia aan gewerkt om de zogenoemde zaak Roe v. Wade uit 1973 terug te draaien. Sinds het hooggerechtshof daartoe vorige maand besloot, is er in het land massaal gedemonstreerd, door pro-abortus-betogers maar ook door tegenstanders.||https://nos.nl/artikel/2435968-decreet-toont-vooral-onmacht-van-biden-in-abortuskwestie-vs
2022-07-09||De eigen tuin vormt een groter risico voor tekenbeet dan gedacht|| In tegenstelling tot wat werd aangenomen, zitten teken ook in kort gemaaid gras. Dat concludeert de Wageningen University & Research uit een tekentelling in tuinen. Teken, die de ziekte van Lyme kunnen veroorzaken, zitten niet alleen in het bos, maar dus ook op een gazon, op terrassen met gras tussen de tegels en in borders. Het was al duidelijk dat tekenbeten in tuinen opgelopen kunnen worden, maar waar dat precies kan gebeuren, was nog niet opgehelderd. Om die vraag te kunnen beantwoorden organiseerde de universiteit een tekentelling verspreid door Nederland op dertig adressen. "Een van de meest opvallende resultaten is dat er ook teken in kort gemaaid gras gevonden zijn", zegt bioloog Arnold van Vliet. In 70 procent van de tuinen zijn teken aangetroffen, zegt Van Vliet. In totaal zijn meer dan 350 teken gevonden, in alle stadia van larfjes tot volwassen. Gemiddeld werden er 16 teken per 100 vierkante meter gevonden. Tekenteller Gwen Visser uit Veenendaal laat zien hoe zij te werk gaat: "Teken zijn een groot probleem, vooral vanwege de ziekte van Lyme", zegt Van Vliet. In Nederland krijgen jaarlijks ruim 27.000 mensen de ziekte van Lyme door een besmette teek. Ongeveer een op de vijf teken draagt de bacterie en uit de meldingen van tekenradar.nl blijkt dat een op de drie mensen een tekenbeet heeft opgelopen in de eigen tuin. Van de 1,5 miljoen tekenbeten die er jaarlijks in Nederland plaatsvinden, gebeurt dat gemiddeld 500.000 keer in de tuin, becijferden het RIVM en de universiteit. De ziekte van Lyme uit zich onder meer in gewrichts-, huid-, zenuw-, of hartklachten. In het bos zitten wel vier tot tien keer zoveel teken als in tuinen, maar omdat een tuin intensiever wordt gebruikt, neemt de kans op een beet daar toe. Volgens Van Vliet toont de telling ook aan dat de teken niet alleen in tuinen in bosrijke omgeving worden aangetroffen, maar ook in stedelijke gebieden. Eerder werd gedacht dat er geen teken in kort gemaaid gras zouden zitten, maar ruim een kwart van de teken werd gevonden in kort gras. Zelfs op gazons die dagelijks met een robotmaaier worden bijgehouden, zijn volgens Van Vliet veel teken gevonden. "We dachten eigenlijk, ze zitten vooral in de borders en onder struiken." Daarom waarschuwt de bioloog. "De slogan die we al jaren bij de Week van de Teek gebruiken 'Na een bezoek aan het groen een tekencheck doen' geldt dus zeker ook voor de tuin." Volgens hem kun je dat het beste 's avonds doen bij het tandenpoetsen.    ||https://nos.nl/artikel/2435963-de-eigen-tuin-vormt-een-groter-risico-voor-tekenbeet-dan-gedacht
2022-07-09||Opruimen na overstromingen in Australië: 'We zijn er hier goed klaar mee'|| Voor de vierde keer in twee jaar staan delen van de oostkust van Australië onder water. Juli is nu al de natste maand ooit in Sydney. Honderden mensen moesten gered worden, één man is verdronken, en 80.000 mensen zijn geëvacueerd. Voor veel bewoners is het de tweede of derde keer dat hun huis overstroomt. Nu het weer opklaart, beginnen duizenden mensen aan het herstel. Kim Maguire (57) is al dagenlang bezig zonder pauze. Samen met haar man en dochter runt ze de pub The Australian Hotel in McGraths Hill, een dorp ruim een uur ten noordwesten van het centrum van Sydney. Het dorp was afgelopen week een paar dagen lang afgesloten van de buitenwereld, doordat twee wegen en een brug waren overstroomd. Ook de stroom was op veel plekken uitgevallen. "Vrienden vroegen waarom ik de pub niet dichtdeed, maar dat kon ik niet maken tegenover de gemeenschap", vertelt Maguire. "Wij hadden nog wel stroom zodat de keuken open kon blijven. Veel mensen kwamen hier om iets te eten en elkaar te ondersteunen." De straten van het dorp liggen vol met verwoeste meubels en doorweekte vloerbedekking. Het opruimen is in volle gang, al gaat het dit keer met minder enthousiasme dan een paar maanden geleden. David, die niet met zijn achternaam in de media geciteerd wil worden, moest voor de tweede keer zijn huis verlaten. "In maart was mijn huis ook al overstroomd. Ik had net nieuwe vloerbedekking gelegd, en nu is weer alles naar de knoppen. We zijn er hier goed klaar mee. Maar ja, wat kun je doen? We hebben geen controle over het weer." Australië blijft maar geteisterd worden door extreem weer. Het weerfenomeen La Niña zorgt al maanden voor bovengemiddelde regenval. Hoewel het Australische Bureau of Meteorology stelt dat La Niña nu voorbij is, is de regen nog niet geweken. De huidige stortbuien worden veroorzaakt door een lagedrukgebied voor de oostkust, aldus het bureau. Het gesprek over klimaatverandering wordt nu meer gevoerd dan tijdens de laatste overstromingen in maart. Dat heeft alles te maken met de nieuwe regering van premier Anthony Albanese. Bij een bezoek van de premier aan het dorp afgelopen week zei hij dat zijn regering de rol van klimaatverandering serieus neemt. "We weten dat er wereldwijde actie nodig is tegen klimaatverandering. Als we dat niet doen, dan komen dit soort extreme weersomstandigheden vaker voor. En helaas zien we daar hier het gevolg van." Tamara Evans (46) draagt doorweekte meubels en spullen uit haar huis. Ze woont samen met haar 12-jarige dochter Imogen in McGraths Hill. Op tien meter van haar huis staat het water in de straat, een paar dagen geleden stond het in haar woonkamer. Evans werd erdoor overvallen. "Om één uur 's nachts stonden de hulpdiensten voor de deur om ons te waarschuwen, maar ik dacht dat het zo'n vaart niet zou lopen. Een paar uur later kwam het water naar binnen", herinnert ze zich. Vier dagen lang zat ze zonder stroom. "Gelukkig mocht ik douchen bij een buurvrouw en mijn telefoon opladen in de pub", zegt ze. Haar dochter kon ergens anders logeren, terwijl Evans de schade opnam. "Vooral haar speelgoed en kinderboeken zijn doorweekt en moet ik weggooien. Die stonden op de onderste plank in de boekenkast." Evans komt net als andere getroffen bewoners in aanmerking voor een uitkering van de overheid. Iedere volwassene krijgt 1000 Australische dollar (ruim 670 euro). Toch moet ze zich in de schulden steken om de herstelwerkzaamheden te betalen, want ze is niet verzekerd. Een verzekering voor overstromingen kostte meer dan 25.000 dollar per jaar (ruim 16.800 euro). "Ik ben een alleenstaande moeder en heb het niet breed. Ik moest kiezen, of een verzekering of de scholing van mijn dochter betalen. Toen heb ik voor dat laatste gekozen." Er wordt nu wel opgeruimd, maar het gevaar is nog niet geweken. De grond is zo verzadigd dat zelfs een klein beetje regen nieuwe overstromingen kan veroorzaken. Meteorologen waarschuwen dat La Niña in september weer terug kan komen, met weer kans op nieuwe overstromingen. "Ik kan nu alles herstellen, maar als het over een paar maanden weer zo ver is, weet ik niet of het zin heeft", zegt Evans gelaten. Luchtbeeld van de overstromingen van eerder deze week:||https://nos.nl/artikel/2435959-opruimen-na-overstromingen-in-australie-we-zijn-er-hier-goed-klaar-mee
2022-07-09||Premier Sri Lanka bereid te vertrekken na bestorming woning president || Duizenden betogers hebben de ambtswoning van president Gotabaya Rajapaksa in de Sri Lankaanse hoofdstad Colombo bestormd. De demonstranten geven hem de schuld van de diepe economische en politieke crisis in het land. Uren later drongen betogers ook het huis van de premier binnen en staken het pand vervolgens in brand. Het is onduidelijk of er op dat moment mensen in de woning waren.  De opstandelingen eisen het aftreden van zowel president Rajapaksa als premier Wickremesinghe. Volgens persbureau AFP is de president gevlucht en door het leger in veiligheid gebracht. Het leger zou waarschuwingsschoten hebben gelost om de betogers tegen te houden. Premier Wickremesinghe, pas in functie sinds mei, zei na de bestorming van de presidentiële woning dat hij bereid is te vertrekken als de partijleiders het eens worden over de vorming van een meerpartijenregering. Maar het crisisberaad van de partijleiders heeft nog niet tot overeenstemming geleid. Beelden van betogers die het presidentieel paleis binnendringen:  De Nederlander Wietse Sennema (35), die in Sri Lanka een tuktuk-verhuurbedrijf heeft, zit in een hotel vlak bij het huis van de president en zag de bestorming gebeuren. "Vanochtend wilde ik na het ontbijt terug naar huis, maar dat kon niet meer. Toen ben ik een stukje gaan wandelen in het gebied binnen de barricades. Overal zag je politie en militairen. Ik ben toen naar een ander hotel gegaan en op het dakterras gaan staan op de twaalfde verdieping." Daar zag Sennema steeds meer mensen de stad in lopen en werd het protest ook gewelddadiger. "De politie schoot veel traangas af op de demonstranten. Maar daarna trok de politie zich steeds meer terug en braken mensen op verschillende plekken door de barricaden heen." Volgens de Nederlander leek de politie het verzet een beetje te staken. "Ze hielden ook op met traangas schieten en steeds meer mensen klommen over de blokkades heen. Omdat het zo makkelijk ging, werd hier ook door het hotelpersoneel de conclusie getrokken dat de president er niet was." Inmiddels is alles wat rustiger, zegt Sennema. "Politie, militairen en demonstranten lopen een beetje door elkaar heen. Het is best vreedzaam, eigenlijk." Op sociale media is te zien hoe betogers door de ambtswoning struinen. Ook zijn er beelden van betogers die een duik in het presidentiële zwembad hebben genomen:  De autoriteiten hadden gisteren een avondklok ingesteld in Colombo en verschillende andere grote stedelijke gebieden, maar trokken die vanochtend weer in vanwege bezwaren van advocaten en oppositiepolitici. Vanochtend zijn duizenden demonstranten, afkomstig uit het hele land, naar protestlocaties in Colombo getrokken. De oproerpolitie en het leger zijn ingezet en het gebied rond de ambtswoning van de president was zwaar gebarricadeerd. Er zijn duizenden militairen ingezet. Rond de ambtswoning van de president bivakkeerden al sinds maart duizenden demonstranten die het vertrek van de president eisen. Premier Ranil Wickremesinghe kondigde in mei kort na zijn aanstelling al aan dat het land een zeer moeilijke periode tegemoet zou gaan. Een maand later zei hij dat de Sri Lankaanse economie volledig was ingestort. De inflatie is torenhoog en daardoor is er een historisch groot begrotingstekort. Daarnaast blijven ook toeristen weg, uit vrees voor de financiële situatie en de protesten, wat de crisis alleen maar verergert. De economische crisis heeft geleid tot een groot tekort aan essentiële zaken zoals brandstof, kookgas en medicijnen, waardoor mensen in lange rijen moeten staan om de beperkte voorraden te kopen. De protesten hebben de politieke dynastie van Rajapaksa, die het grootste deel van de afgelopen twee decennia over Sri Lanka heeft geregeerd, bijna ontmanteld. Een van de broers van Rajapaksa nam vorige maand ontslag als premier, en twee andere broers en een neef hebben eerder hun kabinetsposten neergelegd. De president zei vorige maand zelf dat hij nog twee jaar aan wilde blijven. Toen Wickremesinghe in mei het stokje overnam als premier, namen de protesten tijdelijk af. Gehoopt werd dat hij geld zou kunnen vinden voor de dringende behoeften van het land. Nu hij zijn beloften niet is nagekomen, wordt ook om zijn aftreden geroepen. Sri Lanka is nog in gesprek met het IMF over een miljardenlening.||https://nos.nl/artikel/2435957-premier-sri-lanka-bereid-te-vertrekken-na-bestorming-woning-president
2022-07-09||Gasprijs weer ongekend hoog, is er komende winter voldoende gas?|| De gasprijs ligt momenteel ruim boven de eerste piek in december en ook het record van vlak na de Russische invasie is in zicht. Stap voor stap draait Rusland de gaskraan dicht. De zorgen over een tekort in de winter nemen daardoor toe. Wat betekent een eventueel tekort aan gas in Europa voor Nederland? Vijf vragen en antwoorden. Zoals hieronder te zien is, loopt sinds half juni de prijs weer op. Toen werd de toevoer van Russisch gas naar Duitsland door de Nord Stream 1-pijpleiding met zo'n 60 procent teruggebracht. Het is de laatste pijpleiding waar nog veel Russisch gas doorheen stroomt, en maandag gaat hij in onderhoud. Dat onderhoud is weliswaar gepland, maar Duitsland maakt zich grote zorgen. Komt de gasstroom na afloop weer op gang? Zelfs als Nord Stream 1 terugkomt op het huidige niveau van 40 procent is er in Duitsland een reële kans op een tekort in de winter, blijkt uit verschillende scenario's van de Duitse toezichthouder Bundesnetzagentur (Bnetza). Sterker nog, als Duitsland niet stopt met het doorvoeren van gas naar andere landen, dan zijn de gasopslagen voor het einde van de winter leeg, is af te leiden uit de zeven scenario's die Bnetza eind juni publiceerde. Het is opvallend dat de toezichthouder rekening houdt met een stop op het doorvoeren van gas naar andere landen, want volgens Europese regels is dat niet toegestaan. Het zou betekenen dat Duitsland binnenlandse gasverbruikers boven buitenlandse verbruikers plaatst. Dat mag niet. "Als de toezichthouder zo scherp zo'n scenario schetst, dan is het iets waar ze rekening mee houden", zegt Bart-Jan Hoevers, directeur van de landelijke gasnetbeheerder Gasunie Transport Services (GTS). "Het is een scenario waarbij er fysieke tekorten zijn en er aanzienlijke besparing of afschakeling moet plaatsvinden." De gasmarkt is een Europese markt. Een probleem in Duitsland of andere landen in Centraal- of Oost-Europa is daarmee ook ons probleem. Dat uit zich eerst in de heel hoge prijzen die we nu al zien. "De prijs van veel gas dat Nederland en Europa binnenkomt is gebaseerd op de prijs op de TTF-handelsbeurs", zegt energie-analist Jilles van den Beukel van HCSS. Er zijn nog maar weinig langjarige contracten, met prijzen die op dit moment juist gunstig zijn doordat ze zijn gerelateerd zijn aan de olieprijzen. Maar een fysiek tekort aan gas is in Nederland uiteindelijk veel minder waarschijnlijk, zegt GTS-directeur Hoevers. "De meeste landen in het westen van Europa hebben lng-terminals, gasopslagen, of eigen winning", zegt hij. "Wij hebben zelfs alle drie." Een wettelijke verplichting om andere partijen te helpen door zelf gas te rantsoeneren is er volgens Hoevers alleen als elders huishoudens en ziekenhuizen in de kou dreigen te komen. "In Duitsland zal het zo ver niet komen", verwacht Hoevers. Wel is het volgens de directeur van GTS "heel goed voorstelbaar" dat je elkaar ook helpt als in Duitsland grote delen van de industrie moeten worden platgelegd. "Daar hebben we economisch grote belangen bij." Wat de gaswinning in Groningen betreft, is de lijn vanuit het kabinet steeds geweest dat die pas wordt opgevoerd als er huishoudens en ziekenhuizen in de kou dreigen te komen. In Nederland zijn de opslagen nu gemiddeld met 55 procent gevuld. In Europa ligt dat percentage wat hoger. In Duitsland is het 63 procent. Het vullen ging ook de afgelopen weken door, ondanks de extreem hoge prijzen, maar gevulde opslagen op zichzelf zijn volgens Van den Beukel onvoldoende. "Gasopslagen zijn geen garantie, maar een voorwaarde om de winter door te komen", zegt Van den Beukel. "Net zo belangrijk is de levering van lng. Dat gaat nu goed, maar blijft dat zo?", vraagt hij zich af. De lng-markt is een wereldmarkt waar je concurreert met andere landen die ook diepe zakken hebben. "Die strijd win je wel van Pakistan, maar minder makkelijk van Japan." Op dat vlak had Gasunie deze week wel goed nieuws te melden. De levering van lng aan de nieuwe drijvende terminal in de Eemshaven werd veiliggesteld. Voor huishoudens geldt dat prijsstijgingen afhankelijk zijn van het type energiecontract. Een huishouden waarvan het contract afloopt, krijgt een variabel contract. Bij de meeste leveranciers betekent dat twee keer per jaar een prijsverhoging. Die verhoging hoeft doordat energiebedrijven ver vooruit inkopen niet zo hoog te zijn als de prijsstijgingen op de gasmarkt. Maar hoe langer de prijs op die Europese gasmarkt hoog blijft, hoe steviger die prijsstijging er ook bij huishoudens zal inhakken. Er is in ieder geval één grote onbekende factor. Namelijk hoeveel de vraag naar gas afneemt als de prijs zo extreem hoog als nu blijft, of zelfs verder stijgt. Als de gasvraag voldoende afneemt, is er ook geen tekort, maar ook dat betekent grote economische schade.||https://nos.nl/collectie/13902/artikel/2435950-gasprijs-weer-ongekend-hoog-is-er-komende-winter-voldoende-gas
2022-07-09||Wekdienst 9/7: EK begint voor Nederlandse vrouwen • Offerfeest van start|| Goedemorgen! In het Engelse Sheffield komen de Nederlandse vrouwen voor het eerst in actie op het EK voetbal. Het is ook de eerste dag van het Offerfeest, en de Marinedagen in Den Helder. Eerst het weer: vandaag is het wisselend bewolkt met lokaal een buitje. De zon breekt gaandeweg steeds vaker door. Het wordt 19 graden aan zee en 21 tot 23 graden in het binnenland, bij een matige noordwestenwind. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Miljardair Elon Musk ziet af van plannen om Twitter te kopen. Dat hebben zijn advocaten geschreven aan de Amerikaanse beurswaakhond SEC. Volgens Musks juridische team heeft Twitter niet voldaan aan contractuele verplichtingen en valse verklaringen gedaan. "Soms negeerde Twitter Musks verzoeken, soms werden die op schijnbaar onrechtmatige gronden geweigerd en soms beweerde Twitter te voldoen aan de vragen terwijl het bedrijf incomplete of onbruikbare informatie gaf." Spaanse archeologen denken het oudste fragment ooit van een Europese mensachtige te hebben gevonden. Het kleine stukje bot, delen van een bovenkaak en jukbeen, is mogelijk 1,4 miljoen jaar oud, al moet verder onderzoek dat nog bevestigen. De archeologen noemen de vondst verrassend en uitzonderlijk. Volgens hen kan het fragment meer inzicht bieden in de evolutie van de mens en de allereerste bewoners van Europa: Fijne zaterdag!||https://nos.nl/artikel/2435945-wekdienst-9-7-ek-begint-voor-nederlandse-vrouwen-offerfeest-van-start
2022-07-09||Is het een tempel of een moskee? Hindoes stappen naar rechter in India|| Op meer dan tien plekken in India proberen hindoes via de rechtbank af te dwingen dat veelal eeuwenoude moskeeën plaatsmaken voor hindoetempels. Deze nieuwe golf van hindoe-godsdienstijver zet de relaties tussen hindoes en de aanzienlijke moslimminderheid in India op scherp. Zo lopen de spanningen op in de voor hindoes heilige stad Varanasi, een van de oudste steden ter wereld. Bij de Gyanvapi-moskee in Varanasi lijkt er geen twijfel mogelijk: er zijn minaretten, een koepel, en vijf keer per dag gaan er moslims naar binnen om te bidden. Toch is de 40-jarige Sita Sahu onverbiddelijk: "Het is geen moskee en het was nooit een moskee". Duidelijk is dat het gebouw in elk geval ooit een tempel was. Een van de muren van de 17de-eeuwse witte moskee ziet er aan de buitenkant precies uit als een oude bruine tempelmuur. Historici zijn het er ook over eens dat de 17e-eeuwse islamitische keizer Aurangzeb een tempel die gewijd was aan de hindoegod Shiva liet slopen, om vervolgens de huidige moskee op de fundamenten van die tempel te laten bouwen. Maar betekent dit dat het gebouw altijd een tempel is gebleven, onder de koepel van de moskee? Volgens Sahu wel. Zij eist met vier andere vrouwen bij de rechtbank het recht op om bij de moskee hindoegoden te mogen aanbidden. In de eerste plaats bij die buitenmuur, waarin volgens Sita een afbeelding van de godin Shringar Gauri staat gekerfd. Maar ook binnen in de moskee willen de vrouwen laten onderzoeken welke goden er allemaal nog aanwezig zijn, door de wanden te laten openbreken. Sinds deze rechtszaak speelt nemen de spanningen rondom de moskee toe. Een barricade is opgetrokken tot aan de koepel, zonder geldig identiteitsbewijs kun je er niet in de buurt komen en alle poorten en toegangswegen worden zwaar bewaakt. Volgens de advocaat van het moskeebestuur, Abhay Nath Yadav, had de rechtbank Sahu's petitie moeten afwijzen. Hij beroept zich daarbij op de Places of Worship Act, ofwel de wet op de gebedshuizen uit 1991. Daarin staat dat het religieuze karakter van een gebedshuis moet blijven zoals het was op 15 augustus 1947, de dag dat India onafhankelijk werd, en dat dit niet juridisch aangevochten mag worden. En in 1942 bepaalde een rechter al dat de Gyanvapi Moskee en de grond waarop deze staat het eigendom is van de islamitische gemeenschap. De wet werd destijds aangenomen juist om dit soort conflicten te voorkomen, omdat dit in India makkelijk tot religieuze rellen kan leiden. Een jaar nadat de wet van kracht was geworden braken er daadwerkelijke hevige religieuze rellen uit nadat een menigte woedende hindoes de Babri-moskee in de stad Ayodya had afgebroken. Bij de daaropvolgende onlusten kwamen naar schatting 2000 moslims om het leven. De bouw van een tempel voor de god Ram op de plek van de verwoeste Babri-moskee was decennialang een agendapunt van de hindoe-nationalistische regeringspartij BJP van premier Narendra Modi. In 2019 stond het hooggerechtshof dit toe. Dit was mogelijk omdat deze zaak al van vóór 1991 stamde, en daarom als uitzondering werd genoemd in de wet op de gebedshuizen. In 2020 legde Modi zelf de eerste steen. Ook zei het Hooggerechtshof in het oordeel van 2019 dat fouten uit het verre verleden niet met het huidige rechtssysteem kunnen worden rechtgezet. De wet uit 1991 is een doorn in het oog van fanatieke hindoes, die het liefst elke moskee die mogelijk in het verleden op de ruïne van een hindoetempel werd gebouwd zouden willen afbreken. "Hiermee worden de illegale daden van barbaarse indringers gelegaliseerd", stelt een advocaat die de wet bij het Hooggerechtshof aanvecht. Ondertussen proberen hindoes op steeds meer verschillende plekken het bestaansrecht van specifieke moskeeën of islamitische monumenten aan te vechten. Zelfs het wereldberoemde mausoleum Taj Mahal in Agra en de Qutub Minar, een 12e-eeuws complex in Delhi die beide op de werelderfgoedlijst van Unesco staan, ontkomen hier niet aan. Yadav, de advocaat van het moskeebestuur in Varanasi, vindt dat het seculiere karakter van India op deze manier wordt aangetast. "In onze grondwet staat dat iedereen, van elke religie, het recht op godsdienstvrijheid heeft. De ene religie is niet superieur aan de andere. En Sahu en anderen kunnen wel beweren dat deze plek belangrijk is voor hindoes, maar de moskee is net zo goed belangrijk voor moslims." Hoewel Yadav tientallen argumenten paraat heeft om de moskee te beschermen, verwacht Sahu dat het moskeebestuur uiteindelijk zal toegeven. "De moslims hier weten best dat het eigenlijk een tempel is. Ze zullen zelf vinden dat ze de plek aan ons moeten geven, voor onze rituelen."||https://nos.nl/artikel/2435944-is-het-een-tempel-of-een-moskee-hindoes-stappen-naar-rechter-in-india
2022-07-09||Gewonden bij explosie bij Delftse flat, politie vermoedt opzet|| Bij een explosie in een galerijflat in Delft zijn twee bewoners gewond geraakt, onder wie een kind. Getuigen zagen na de klap twee mannen de flat uit rennen, ze gingen ervandoor in een auto, meldt de politie.  De ontploffing gebeurde rond 03.15 uur in een woning op de vierde verdieping van een flat aan de Poptahof Zuid, even buiten het centrum van de stad. Door de knal sneuvelden veel ruiten in de flat, ook raakte een deur ontzet, meldt Omroep West. De bewoners van de flat werden snel naar buiten gestuurd: Het is nog niet duidelijk wat de oorzaak van de explosie is, maar de politie gaat uit van een strafbaar feit. De politie roept getuigen op zich te melden. Veel bewoners van het flatgebouw moesten uit voorzorg tijdelijk hun woning uit en stonden daardoor enige tijd op straat. Toen agenten de omgeving hadden gecontroleerd en vrijgegeven, konden zij weer naar huis. Stichting Salvage vangt samen met de woningbouwvereniging bewoners op die schade hebben aan hun woning.||https://nos.nl/artikel/2435943-gewonden-bij-explosie-bij-delftse-flat-politie-vermoedt-opzet
2022-07-09||Kuinre en Luttelgeest steunen protest Bant tegen aanmeldcentrum|| De dorpen Kuinre en Luttelgeest steunen Bant in het verzet tegen een nieuw aanmeldcentrum in de Noordoostpolder. De drie dorpen gaan gezamenlijk optrekken tegen de plannen, schrijven ze in een protestbrief aan het ministerie van Justitie en Veiligheid, het Centraal Orgaan opvang Asielzoekers, de gemeente Noordoostpolder en de provincie Flevoland. Woensdag maakte het kabinet bekend dat Bant was gekozen als de locatie voor het nieuwe centrum, bedoeld om het bestaande in Ter Apel te ontlasten. Het zou in circa twee maanden moeten worden gebouwd naast het huidige AZC Luttelgeest, dat precies tussen de drie dorpen in ligt. Bant en de gemeente Noordoostpolder noemden dat meteen al "geen wenselijke ontwikkeling". De drie dorpen schrijven nu dat ze vrezen dat de balans tussen asielzoekers en vaste bewoners in het gebied kwijtraakt. Ze verwijzen naar afspraken die een aantal jaren geleden zijn gemaakt toen het azc tijdelijk werd uitgebreid naar duizend bewoners. "Overlast en onrust bepaalden destijds het straatbeeld", citeert Omroep Flevoland de brief van de dorpen. "Wij waren dan ook van mening dat hier destijds lering uit is getrokken, gericht op de toekomst." De dorpen zeggen de toezegging te hebben gekregen dat de locatie een maximale capaciteit van duizend plekken houdt. Verder spreken de dorpen er schande van dat het kabinet deze locatie zonder overleg heeft aangewezen. Ze voelen zich geschoffeerd en zijn teleurgesteld in "partners waar wij als lokale vertegenwoordigers tot kortgeleden een prima samenwerking mee hadden", zoals het COA en de provincie. "Wij houden hier een heel nare smaak aan over!" De dorpen schrijven ook dat ze niet begrijpen waarom het COA geen informatieavond wil organiseren. Ze vinden dat dat op korte termijn moet gebeuren. In een reactie laat het COA weten wél bereid te zijn een informatiebijeenkomst te houden. "We doen dat altijd", aldus een COA-woordvoerder. Volgens hem heeft het COA dat ook aan de gemeente Noordoostpolder laten weten. Bant, Luttelgeest en Kuinre eisen dat het kabinet een nieuwe locatie zoekt voor het aanmeldcentrum. Mocht dat niet gebeuren, dan willen ze een rol als volwaardig overlegpartner.||https://nos.nl/artikel/2435942-kuinre-en-luttelgeest-steunen-protest-bant-tegen-aanmeldcentrum
2022-07-09||Sopranos-acteur 'Paulie Walnuts' overleden|| In Florida is acteur Tony Sirico (79) overleden. Hij was vooral bekend van zijn rol als Peter Paul 'Paulie Walnuts' Gualtieri in de mafia-serie The Sopranos. Ook speelde hij in Goodfellas en films van Woody Allen als Bullets Over Broadway. In de HBO-serie The Sopranos, die werd uitgezonden tussen 1999 en 2007, speelde hij een van de maffiabazen met zijn kenmerkende onberispelijke kapsel met grijze slapen. Hij was een meedogenloze moordenaar, maar was ook paranoïde en hij kampte met verschijningen van de maagd Maria die volgens hem verwezen naar zijn eigen dood. Als hoofdrolspeler James Gandolfini (Tony Soprano) in de laatste aflevering van het eerste seizoen vertelt dat hij al een jaar in therapie is, geeft ook Paulie toe dat hij een therapeut ziet voor zijn angsten. De bijnaam 'Paulie Walnuts' had zijn karakter gekregen omdat hij ooit een truck had overvallen waarin televisies zouden zitten, maar die bleek gevuld met walnoten. Sirico had voordat hij ging acteren een paar keer in de gevangenis gezeten. Tijdens zijn laatste celstraf in de jaren zeventig zag hij een optreden van oud-gevangenen en dacht hij dat hij dat ook wel zou kunnen. Hoofdrolspeler James Gandolfini van The Sopranos overleed al in 2013. Michael Imperioli die in de serie Christopher Moltisanti speelde noemt Sirico een goede vriend, collega en een partner in crime. Steven Van Zandt (Silvio Dante) noemt hem op Twitter legendarisch.||https://nos.nl/artikel/2435941-sopranos-acteur-paulie-walnuts-overleden
2022-07-09||'Bot van oudste Europeaan gevonden'|| Spaanse archeologen denken het oudste fragment ooit van een Europese mensachtige te hebben gevonden. Het kleine stukje bot, delen van een bovenkaak en jukbeen, is mogelijk 1,4 miljoen jaar oud, al moet verder onderzoek dat nog bevestigen. Het bot werd eind juni gevonden in de kalksteengrotten van Atapuerca in Noord-Spanje, waar archeologen al een eeuw onderzoek doen naar de vroegste bewoners van ons continent. In de loop der jaren werden er vele duizenden botfragmenten van tientallen oermensen gevonden. De opgraving staat daarom ook op de Werelderfgoedlijst van Unesco.  Het oudste fragment dat er tot nu toe werd aangetroffen is van een ongeïdentificeerde mensachtige die 1,2 miljoen jaar geleden leefde. Omdat het nu gevonden bot lag in een aardlaag onder die van de eerdere vondst, gaan de onderzoekers ervan uit dat het fragment ouder is. Het zal nog enkele maanden duren om dat te bevestigen.  De archeologen noemen de vondst verrassend en uitzonderlijk. Volgens hen kan het fragment meer inzicht bieden in de evolutie van de mens en de allereerste bewoners van Europa. ||https://nos.nl/artikel/2435940-bot-van-oudste-europeaan-gevonden
2022-07-09||Laatste vermiste dood gevonden na afbreken gletsjer Italië|| Reddingswerkers hebben in Italië het elfde en laatste slachtoffer geborgen bij de afgebroken Marmolada-gletsjer. De man, een Italiaan, was de laatste vermiste na de onverwachte aardverschuiving. Afgelopen zondag brak een groot deel van de gletsjer af. Meerdere personen werden meegesleurd door de massa ijs en stenen die daardoor in het dal stortte. Het reddingswerk werd bemoeilijkt doordat het gebied nog altijd instabiel is. Reddingswerkers zetten daarom drones in om naar slachtoffers te speuren, maar de berging van lichamen was moeilijk. Bovendien waren veel slachtoffers bedolven onder grote stukken puin. De identificatie van de slachtoffers verliep ook moeizaam door de grote kracht waarmee de slachtoffers werden geraakt. Lichamen werden daardoor onherkenbaar verminkt. Dankzij dna-materiaal zijn alle slachtoffers nu geïdentificeerd. Het gaat om zes mannen en drie vrouwen uit Italië en twee mannen uit Tsjechië. Nog eens acht mensen raakten gewond. Het Italiaanse Openbaar Ministerie is een onderzoek begonnen naar de aardverschuiving om te ontdekken of er iemand verantwoordelijk moet worden gehouden voor het drama. De kans daarop wordt klein geacht: volgens geologen is zo'n gebeurtenis niet te voorspellen. De gletsjer is waarschijnlijk afgebroken door het uitzonderlijk warme weer van de afgelopen tijd. De ijsmassa kromp jarenlang, maar door de aanhoudende hoge temperaturen ging dat proces nog sneller dan anders.||https://nos.nl/artikel/2435939-laatste-vermiste-dood-gevonden-na-afbreken-gletsjer-italie
2022-07-09||Campagne hervat in Japan, dag na aanslag op oud-premier Abe|| In Japan hebben politieke partijen vandaag hun campagne hervat, een dag na de aanslag op oud-premier Abe. Zondag stemt het land in verkiezingen voor het hogerhuis. Veel politici willen duidelijk maken dat ze niet zullen zwichten voor geweld. Toch zullen er maar weinig prominente politici vandaag toespraken houden. Door de aanslag op Abe is in het land de discussie opgelaaid of Japanse politieke bijeenkomsten wel goed genoeg beveiligd zijn. De 67-jarige Abe werd tijdens een toespraak op straat neergeschoten door een 41-jarige man. Hij overleed enkele uren later in het ziekenhuis aan zijn verwondingen. Volgens zijn artsen werd Abe in zijn hart geraakt en troffen kogels ook zijn halsslagader. De moord heeft een schok veroorzaakt in Japan, waar politiek geweld en vuurwapendoden een uitzondering zijn.  Het gaat om een oud-militair, die tot 2005 drie jaar lang bij de marine heeft gezeten. Mensen uit zijn omgeving zeggen verrast te zijn door zijn daad omdat hij niet politiek betrokken zou zijn. De schutter heeft bekend, maar de politie meldde verder alleen dat de man een hekel had aan Abe. Waarom precies is niet bekend. De politie heeft bij een inval in het huis van de dader ook explosieven en wapens gevonden, waaruit blijkt dat hij langer bezig geweest moet zijn om een eigen wapen te kunnen maken. Er zijn meerdere zelfgemaakte vuurwapens in beslag genomen van het type waarmee de aanslag werd uitgevoerd. Ook werd een computer meegenomen door de recherche Het lichaam van Abe is inmiddels begeleid door zijn vrouw onder grote mediabelangstelling van het ziekenhuis in de stad Nara overgebracht naar zijn huis in Tokio. Details over de uitvaart zullen later volgen. Op de plek in Nara waar Abe werd doodgeschoten is een tent neergezet waar het publiek kan stilstaan bij de tragedie. Mensen buigen er even het hoofd en laten er bloemen achter of - naar Japans gebruik - voedsel en flesjes drinken. Politieke commentatoren in het land vragen zich af hoe de moord de verkiezingen zondag zal beïnvloeden. De Liberaal-Democratische Partij van Abe en zittend premier Kishida stond in de peilingen op een bescheiden winst. Het is mogelijk dat meer Japanse kiezers uit piëteit voor die partij zullen kiezen.||https://nos.nl/artikel/2435938-campagne-hervat-in-japan-dag-na-aanslag-op-oud-premier-abe
2022-07-09||Politiechef: agent die op trekker schoot maakte verkeerde inschatting|| De agent die tijdens een boerenprotest in Heerenveen het vuur opende op een trekker, vreesde voor de veiligheid van zijn collega's. De hoogste politiechef van Noord-Nederland zegt dat in een interview met NRC. Hoofdcommissaris Gery Veldhuis noemt het een verkeerde inschatting. De agent vreesde dat de trekker zou inrijden op collega's en opende daarom het vuur. De 16-jarige bestuurder werd kort daarna opgepakt op verdenking van poging tot doodslag, maar na onderzoek van het OM bleek daarvan geen sprake. De rijksrecherche doet nog onderzoek naar het incident. Daarom kon Veldhuis niet uitgebreid ingaan op wat er precies is gebeurd. "Maar hij heeft tegen mij gezegd dat hij schoot omdat hij beducht was voor de veiligheid van de medewerkers met wie hij daar optrad." Volgens Veldhuis zit de man "erdoorheen". "Hij vindt het vreselijk dat hij in een situatie terechtkwam waarin hij meende van zijn vuurwapen gebruik te moeten maken. Dat het een jongen van 16 was, wist hij ook niet." Veldhuis had het "tamelijk dramatisch" gevonden als het schot raak was geweest. Op beelden van het incident is te zien hoe de agent het vuur opent: Eerder werd er al gemeld dat een agent voor zijn eigen veiligheid onderdook, nadat er foto's van hem werden verspreid. Veldhuis bevestigt dat de man wordt bedreigd. Hij noemt het zwaar voor zijn collega's dat ze bij boerenprotesten moeten optreden tegen mensen uit de eigen gemeenschap. Tegelijkertijd waarschuwt hij dat de politie vaker zal gaan proberen trekkers in beslag te nemen. "Zolang boeren hun tractoren inzetten voor andere dingen dan waar ze voor bedoeld zijn, moeten ze maar voelen dat ze daardoor ook hun bedrijfsmiddelen moeten missen." De familie van de jongen die werd beschoten overweegt nog aangifte te doen tegen de politie. Bestuurder Jouke Hospes zei eerder dat hij op het moment dat er werd geschoten juist wegreed van het protest. Volgens Veldhuis vergoedt de politie de schade aan zijn ruit.||https://nos.nl/artikel/2435937-politiechef-agent-die-op-trekker-schoot-maakte-verkeerde-inschatting
2022-07-09||President Assad voor het eerst in heroverd Aleppo || De Syrische president Assad heeft voor het eerst in jaren de stad Aleppo bezocht. Hij heropende er een door de burgeroorlog beschadigde elektriciteitscentrale en bracht een bezoek aan de historische markt en een beroemde moskee. Na het begin van de gewelddadige opstand tegen de president in 2011 was Aleppo jarenlang een oppositiebolwerk. In december 2016 viel de stad echter weer volledig in handen van regeringstroepen toen die de taaie weerstand doorbraken dankzij Russische hulp. De burgeroorlog kostte honderdduizenden Syriërs het leven.  Assad opende in de stad een herbouwde elektriciteitscentrale die bij de gevechten beschadigd was geraakt. Ook was op foto's die door het regime zijn vrijgegeven te zien dat hij met zijn vrouw, twee zonen en een dochter door de stad loopt.  Aleppo was ooit het commerciële centrum van het land, met een bevolkingsaantal groter dan de hoofdstad Damascus. Delen van de gelijknamige regio zijn nog altijd in handen van de oppositie.  Het bezoek van Assad kwam op de dag dat Rusland een verlenging van de VN-hulpmissie in het noordwesten van het land vetode in de Veiligheidsraad. Het land stemde niet in met een verlenging van een jaar voor hulptransporten aan 4 miljoen mensen vanuit Turkije. Moskou vindt dat een inbreuk op de Syrische soevereiniteit en pleit voor meer hulpkonvooien vanuit Syrië zelf. Westerse landen zijn bang dat Assad dan meer invloed kan uitoefenen op hulp aan tegenstanders. Rusland stelde een compromis voor van zes maanden, maar dat werd door de Veiligheidsraad niet aangenomen, omdat hulporganisaties dat een te korte termijn vinden om adequaat hulp te kunnen regelen. Alleen China stemde hier met Rusland voor. Aanvankelijk werd er vanuit Irak, Jordanië en twee plekken in Turkije humanitaire hulp geleverd aan gebieden die in handen zijn van Syrische oppositietroepen. Door veto's van China en Rusland is dat in de loop der jaren teruggebracht tot een enkel punt vanuit het Turkse Bab al-Hawa, op een uur rijden ten westen van Aleppo. Morgen loopt het VN-mandaat af en zouden de noodhulptransporten uit Turkije stil komen te liggen. Of het nog mogelijk is voor dat moment een compromis te sluiten is onduidelijk. De VS waarschuwde dat "er mensen zullen sterven door deze stemming". Noodhulp is meer dan ooit nodig, door droogte in het gebied, brandstofschaarste en de voedseltekorten door de oorlog in Oekraïne. ||https://nos.nl/artikel/2435936-president-assad-voor-het-eerst-in-heroverd-aleppo
2022-07-09||Bosbrand in Yosemite bedreigt reuzensequoia's|| Een bosbrand in het Amerikaanse natuurpark Yosemite bedreigt de reuzensequoia's die daar groeien. De brandweer heeft het populaire gedeelte van het park afgesloten voor publiek om de brand te kunnen bestrijden. Het gaat om de Mariposa Grove, waar meer dan 500 volgroeide sequoia's staan, reuzenbomen die 85 meter hoog kunnen worden met een omtrek van 8 meter. Sommige van die bomen zijn al meer dan 3000 jaar oud. Donderdag brak er door nog onbekende oorzaak brand uit in het gebied. Inmiddels staat er een stuk bos van ruim 100 hectare in brand, zo'n 150 voetbalvelden groot. Het vuur is nog niet onder controle. De brandweer heeft bezoekers uit dit gedeelte van het park geëvacueerd. Gewonden zijn er nog niet gevallen. Californië kampt al jaren met grote droogte. De kans op natuurbranden wordt daarbij nog gevoed door achterstallig bosbeheer, wat tot veel brandbaar kreupelhout leidde. Door die combinatie van factoren maakt de VS momenteel het meest verwoestende bosbrandenseizoen door in 10 jaar: er is al bijna 2 miljoen hectare natuur in vlammen opgegaan, een gebied ongeveer half zo groot als Nederland.||https://nos.nl/artikel/2435935-bosbrand-in-yosemite-bedreigt-reuzensequoia-s
