2022-07-06||Storing KPN-abonnees met vaste lijn verholpen, 112 weer bereikbaar|| KPN-abonnees met een vaste lijn hebben vanavond korte tijd te maken gehad met een storing, waardoor alarmnummer 112 niet bereikbaar was. Inmiddels is de storing verholpen, meldt KPN. Het politienummer 0900-8844 voor niet-spoedeisende zaken was voor deze groep ook niet bereikbaar. De alarmnummers konden wel worden gebeld met de mobiele telefoon. De oorzaak van de storing is niet bekend. ||https://nos.nl/artikel/2435621-storing-kpn-abonnees-met-vaste-lijn-verholpen-112-weer-bereikbaar
2022-07-06||Reconstructie: wat gebeurde er op de A32 bij Heerenveen?|| Wat begon met een boerenblokkade van distributiecentra in Heerenveen eindigde gisteravond met een kogelgat in de cabine van een trekker en drie arrestaties. Wat er precies is gebeurd op de oprit van de A32 wordt nog onderzocht. Op basis van video's, foto's en berichten valt een dag later wel een beeld te schetsen van het verloop van de gebeurtenissen. Dinsdag 5 juli is de tweede dag op een rij dat boeren distributiecentra van supermarkten blokkeren in Heerenveen. 's Ochtends staan er opnieuw trekkers voor de ingang van het Lidl-distributiecentrum op industrieterrein Internationaal Bedrijventerrein Friesland. De avond ervoor heeft de Mobiele Eenheid (ME), die bekogeld werd door relschoppers, traangas ingezet om actievoerders te verdrijven. Maar dinsdagochtend "ligt de ME nog te slapen", zeggen boeren tegen een verslaggever van Omroep Fryslân. De activisten willen er zo lang mogelijk blijven. Maar de burgemeester heeft duidelijk gemaakt dat dit niet de bedoeling is. Aan het einde van de middag verzamelt een grote politiemacht zich op het industrieterrein. Vervolgens verlaten de boeren het distributiecentrum van Lidl. Aan het begin van de avond strijkt een groep boeren neer voor het distributiecentrum van Spar op hetzelfde industrieterrein. Om 20.57 uur duikt de rode trekker, waar de politie later op zou schieten, voor het eerst op in video's op sociale media. In die livestream is te zien dat de tractor iets verderop in de straat, Venus, achter de vrachtwagens staat. Op deze foto zie je de groep boeren voor het Spar-distributiecentrum: Dan komt er rond 21.15 een noodbevel van burgemeester Van der Zwan. Met onmiddellijke ingang moet het gebied worden ontruimd. Om 21.36 uur is in een andere online video te zien dat de rode trekker wegrijdt. Inmiddels heeft de politie een blokkade opgezet bij de oprit van het industrieterrein. Zo willen agenten voorkomen dat vertrekkende actievoerders de snelweg opgaan. Op video's is te zien dat er een gespannen sfeer hangt. Ergens rond 22.00 uur houden agenten twee andere trekkers tegen bij de blokkade. Op filmbeelden is te zien dat een agent met getrokken wapen naar een van de bestuurders loopt (verderop in het artikel te zien). Ook is er beeld van een automobilist in een Mercedes die onder schot wordt gehouden. Dan, volgens de politie rond 22.40 uur, loopt de situatie uit de hand. Trekkerbestuurders proberen op agenten in te rijden, meldt de politie in deze tweet: Een rode trekker weet langs de politieblokkade te rijden, is te zien op een filmpje. Verderop in de video rijdt er een tweede rode trekker langs. Agenten richten hun wapen op deze trekker en er zijn twee schoten te horen. Het valt lastig te zeggen op grond van de schokkerige beelden, maar de rode trekker lijkt vooral langs de agenten te willen rijden. De video laat ook niet zien wat er voorafging aan het schieten. Minister van Justitie en Veiligheid Yesilgöz twittert later: "Online zien we slechts een deel van de beelden en is de situatie niet in te schatten." De bestuurder wordt even verderop aangehouden. Er zit een kogelgat in de cabine van het voertuig. In deze video zie je een compilatie van filmpjes van de beschreven momenten: In totaal arresteert de politie "in de hectische situatie ter plaatse" drie personen op verdenking van poging tot doodslag. Het gaat om een 46-jarige man uit de gemeente Opsterland, een 34-jarige man en een 16-jarige jongen uit de gemeente Heerenveen. De jongen zou de rode trekker met het kogelgat hebben bestuurd. Wat de rol van de twee anderen was, is niet duidelijk. Niemand raakt gewond bij de gebeurtenis. Volgens de politie zijn er ook waarschuwingsschoten gelost. Omdat er is geschoten met een dienstwapen, stelt de rijksrecherche een onderzoek in naar het incident. In de nasleep van de tumultueuze avond worden op sociale media beelden, foto's en adresgegevens van de betrokken agenten gedeeld. "Er verschijnen berichten die erg intimiderend en bedreigend zijn", twittert de politie een dag later, met de oproep hiermee te stoppen. De moeder van de 16-jarige bestuurder van de rode trekker zegt tegen AD dat haar zoon onschuldig is. "Hij wilde eromheen rijden, over het talud. Ik begrijp niet waarom ze op de trekker geschoten hebben (...) hij had wel dood kunnen zijn." Een dag later wordt duidelijk dat de drie mannen niet langer verdacht worden van doodslag. Ze worden vrijgelaten, maar zijn nog wel verdachten. Het Openbaar Ministerie onderzoekt nog of de mannen vervolgd kunnen worden, en waarvoor precies.||https://nos.nl/artikel/2435611-reconstructie-wat-gebeurde-er-op-de-a32-bij-heerenveen
2022-07-06||Boeren protesteren op de Dam en op andere plekken in het land|| Boeren hebben vanavond op de Dam in Amsterdam gedemonstreerd. Er waren zo'n 30 mannen en vrouwen, met vijftien trekkers, en er werd niets geblokkeerd. Ze maakten een groepsfoto voor het paleis en dronken een biertje, meldt NH Nieuws. Ze hadden spandoeken bij zich met teksten als "de oorlog is begonnen, en wij winnen". De politie was met een paar wagens aanwezig, maar greep niet in. Op verschillende plekken Brabant werden vanavond hooibalen en autobanden in brand gestoken. Langs de A58 bij Moergestel stond rond 20.00 uur een berg autobanden in brand, meldt Omroep Brabant. In Helvoirt hadden zich zo'n 25 tot 30 boeren verzameld. Tractoren stonden langs de weg en waren uitgerust met spandoeken en vlaggen. Er was politie aanwezig. Volgens de regionale omroep verliep de demonstratie rustig. Ook langs de A1 bij Holten en de N18 bij Haaksbergen werden verschillende hooibalen in brand gestoken, meldt RTV Oost. En in Friesland was het raak langs de A6 en de N359, zegt Omrop Fryslan. Langs de A12 richting Zoetermeer werden meerdere hooibalen in brand gestoken. Rijkswaterstaat waarschuwde weggebruikers op de A12 voor belemmerend zicht vanwege de rook. Volgens Omroep West hadden de aanwezige boeren een spandoek aan het viaduct bevestigd waarop 'Jouke moet vrij' stond. Ze verwezen daarmee naar de 16-jarige jongen die dinsdagavond in Heerenveen bij een protest op de A32 werd aangehouden. De politie loste schoten richting de jongen. De jongen is al vrijgelaten. In Arnhem hadden zich tientallen boeren met hun trekkers verzameld bij het provinciehuis, zegt Omroep Gelderland. In het provinciehuis werd vanavond gepraat over het stikstofbeleid. De boeren waren eerder op de avond bij de gemeente Zevenaar om een petitie aan te bieden. Op het Mediapark in Hilversum protesteerden enkele tientallen boeren met trekkers, onder meer voor het gebouw van de NOS. Boeren demonstreerden opnieuw bij een distributiecentrum van supermarktketen Boni in Nijkerk, meldt Omroep Gelderland. Tientallen trekkers blokkeerden het distributiecentrum. Eerder deze week vonden ook al boerenacties plaats bij het distributiecentrum. De Nijkerkse burgemeester Gerard Renkema kondigde daarom maandagavond een noodverordening af "om de boerenprotesten in te dammen". Meer dan honderd boeren waren vanavond aanwezig bij de gemeenteraadsvergadering in het Zeeuwse Veere. Veel van hen hadden hun kinderen meegenomen, die op speelgoedtractoren in de zaal zaten. Aan het begin van de vergadering maakten de boeren gebruik van de mogelijkheid om de raad toe te spreken, schrijft Omroep Zeeland.||https://nos.nl/artikel/2435609-boeren-protesteren-op-de-dam-en-op-andere-plekken-in-het-land
2022-07-06||Almelose broer verklaart over dood Lotte (14): 'Oudere broer ging door het lint'|| Een van de twee Almelose broers die werden veroordeeld vanwege hun rol bij de gewelddadige dood van de 14-jarige Lotte, heeft vanmiddag tijdens het hoger beroep tot ieders verrassing nieuwe verklaringen afgelegd, meldt RTV Oost. Lotte kwam op 10 januari 2021 om het leven na een ontmoeting met de broers. Ze had met beide jongens een relatie gehad. Een afspraak om het over een uitgelekte naaktfoto te hebben, liep uit op een fatale ruzie. Beide broers werden eerder veroordeeld tot de maximale straf voor jeugdigen: één jaar jeugddetentie en oplegging van de PIJ-maatregel, ook wel 'jeugd-tbs' genoemd. De jongste broer ging in hoger beroep. Vanmiddag hoorde de nu 17-jarige jongen opnieuw de maximale jeugdstraf tegen zich eisen. De broers hebben tijdens het eerste proces voornamelijk gezwegen. Vooral het motief bleef een raadsel. Nadat een van de raadsheren van het gerechtshof de jongste broer er vanmiddag op had gewezen dat het voor zijn oudere broer niet meer uitmaakt wat hij zou zeggen, volgde een nieuwe verklaring. Volgens de regionale omroep kwam dat als een verrassing voor zijn advocaat en de nabestaanden van Lotte, die de zitting vanmiddag bijwoonden en gebruikmaakten van hun spreekrecht. De jongste broer vertelde dat zijn broer kwaad was over het feit dat Lotte een naaktfoto van hem naar een vriendin had doorgestuurd. Lotte zei dat ze de gewraakte foto allang had verwijderd, maar omdat de oudste broer haar niet geloofde kwam het tot een verhitte woordenwisseling. Nadat hij haar een duw had gegeven, ging hij totaal door het lint, aldus zijn jongere broer vanmiddag tegenover het gerechtshof. Hij gaf Lotte niet alleen meerdere klappen, maar trapte haar ook meermaals. Vervolgens zou hij het meisje hebben gewurgd terwijl hij boven op haar zat. Daarna zou hij haar lichaam richting de sloot hebben gesleept en in het water hebben geduwd. Advocaat Rob Oude Breuil zegt dat deze verklaring overeenkomt met de forensische bewijzen. "Dat mijn cliënt erbij was, wil niet zeggen dat hij in strafrechtelijke zin zich schuldig heeft gemaakt aan medeplegen. Iets waarvoor hij nu wel is veroordeeld. Vandaar dat ik vrijspraak heb bepleit." Over twee weken doet de rechter uitspraak.||https://nos.nl/artikel/2435608-almelose-broer-verklaart-over-dood-lotte-14-oudere-broer-ging-door-het-lint
2022-07-06||Het Blauwe Huis van Monet krijgt de oorspronkelijke blauwe kleur|| Het Blauwe Huis in Zaandam dat in 1871 door Claude Monet werd geschilderd, krijgt zijn originele kleur terug. Een expert deed lange tijd onderzoek naar de verf en is blij dat het pand eindelijk de juiste kleur krijgt, meldt NH Nieuws. Tot 2014 was niet duidelijk of het huis aan de Hogendijk echt blauw was toen Monet het schilderde, of dat de Franse impressionist zijn fantasie had gebruikt. Verfexpert en Monet-gids Frits Schuster deed onderzoek naar de 54 verflagen op een van de bouwstenen uit 1724. De 46ste verflaag bleek opvallend blauw. Zijn ontdekking leidde er in 2014 toe dat het huis blauw werd geverfd, maar het resultaat viel tegen bij de verfdeskundige. "Ik was toen heel trots op mezelf. Maar ik wist al meteen dat het niet helemaal de juiste kleur blauw was. Dat kon toen niet worden teruggedraaid omdat er speciaal een Monet-blauwe kleur was gemaakt." Via microscopisch onderzoek is alsnog de juiste kleur gevonden. Schilders gingen vanmiddag aan de slag met de authentieke kleur. De kleur is een fractie groener en donkerder dan bij de vorige verflaag. De Franse schilder Claude Monet (1840-1926) woonde in 1871 enkele maanden in Zaandam. Hij maakte meerdere schilderijen van de Zaanstreek. 'La Maison Bleue' bleef altijd een van zijn meest dierbare exemplaren omdat zijn vrouw en kind op het werk afgebeeld staan.||https://nos.nl/artikel/2435605-het-blauwe-huis-van-monet-krijgt-de-oorspronkelijke-blauwe-kleur
2022-07-06||Surinaamse luchtvaartmaatschappij schrapt reeks vluchten van en naar Amsterdam|| De Surinaamse luchtvaartmaatschappij Surinam Airways, ook wel de Surinaamse Luchtvaart Maatschappij (SLM), schrapt deze maand een reeks retourvluchten naar Amsterdam. Het gaat om zeven heen- en terugvluchten die gepland waren tussen 8 en 17 juli. Dat melden meerdere Surinaamse media, waaronder Dagblad Suriname. De luchtvaartmaatschappij zegt dat de situatie wordt veroorzaakt door de nasleep van de coronapandemie, het niet hebben van een eigen vloot en hoge brandstofprijzen. Ook vluchten naar Miami worden geschrapt. Er is, zo stelt het bedrijf volgens het dagblad, "fundamentele interventie vereist". Er zou een reorganisatie in gang zijn gezet om het bedrijf weer gezond te maken. Reizigers die worden getroffen door de annuleringen kunnen aanspraak maken op een voucher of hun vlucht laten omboeken. Een van de reizigers die hierdoor worden getroffen, is de vader van Loraine Oosterhuis-van de Leuve. Zij laat aan de NOS weten dat haar vader sinds afgelopen zondag vanuit Nederland naar Suriname probeert te vliegen. "We proberen nu via KLM te boeken, maar een enkeltje is vier keer zo duur." Ze zegt dat de Surinaamse luchtvaartmaatschappij veel wordt gebruikt door Surinamers die naar Nederland reizen. Bovendien is er geen communicatie vanuit de luchtvaartmaatschappij zelf, zegt ze. "Er is ons officieel niks verteld, we hebben het via via moeten horen." Volgens vaksite Luchtvaartnieuws verkeert Surinam Airways al jaren in financieel zwaar weer. Het bedrijf zou een grote schuldenlast hebben en heeft geen eigen vliegtuigen meer. Vliegtuigen elders huren is erg duur. De luchtvaartmaatschappij was voor de NOS vanavond niet bereikbaar voor commentaar.||https://nos.nl/artikel/2435603-surinaamse-luchtvaartmaatschappij-schrapt-reeks-vluchten-van-en-naar-amsterdam
2022-07-06||Arib leidt parlementaire enquetecommissie corona: 'alle geluiden die er zijn horen'|| De parlementaire enquêtecommissie die onderzoek gaat doen naar de coronacrisis is een onafhankelijke commissie waarin "ruimte is voor alle geluiden". Dat zegt Khadija Arib tegen de NOS. Het PvdA-Kamerlid en de voormalige Kamervoorzitter werd vandaag gekozen tot voorzitter van de voorbereidingscommissie. In de praktijk zal de enquêtecommissie dezelfde samenstelling krijgen. In de commissie zitten naast Arib Pieter Omtzigt (fractie Omtzigt), Wybren van Haga (Groep Van Haga), Ulysse Ellian (VVD). Vicky Maeijer (PVV), Hilde Palland (CDA), Marijke van Beukering (D66), Pepijn van Houwelingen (Forum voor Democratie) en Nicki Pouw (Ja21). Doel van de commissie is het gevoerde beleid onder de loep te nemen en "lessen te trekken" voor de toekomst. "Voor iedereen, voor burgers, overheid en de zorg", aldus Arib. De samenstelling van de commissie wordt door sommigen als opmerkelijk gezien omdat Forum voor Democratie er ook in zit. De partij ziet corona als een griepje en keerde zich tegen het vaccinatiebeleid. Ook de Groep Van Haga en de PVV hebben meermaals flinke kritiek geuit op de beleidskeuzes tijdens de pandemie. Volgens voorzitter Arib is het goed dat alle geluiden in de commissie gehoord worden. "Daar moet ruimte voor zijn. Ook voor discussie is ruimte. Uiteindelijk trekken we conclusies op basis van feiten." Arib wil nog niet zeggen wie de commissie wil horen en ondervragen. "Dat gaan we eerst samen als onafhankelijke volksvertegenwoordigers met elkaar bespreken". Ook hier geldt volgens Arib dat "alle meningen moeten worden gehoord". Arib benadrukt het belang van het onafhankelijk opereren, ook voor zichzelf, Ze is in deze rol "geen verlengstuk van de PvdA". De Onderzoeksraad voor de Veiligheid doet ook een onderzoek naar het beleid tijdens de pandemie. Een eerste rapport is al verschenen. Maar de Kamer besloot eind vorig jaar ook een eigen onderzoek te doen in de vorm van een parlementaire enquête. Een parlementaire enquête geldt als het zwaarste middel van de Tweede Kamer. Die kan dan zelfstandig onderzoek doen naar een bepaalde kwestie. Getuigen zijn verplicht te verschijnen en ze worden onder ede gehoord. Sinds de Tweede Wereldoorlog zijn er twaalf parlementaire enquêtes geweest. De laatste was van 2013 tot 2016 en ging over het debacle met de Fyra, de snelle treinverbinding tussen Nederland en België. Vorige week begon de dertiende enquête: over de gaswinning in Groningen. Ook over de toeslagenaffaire staat nog een enquête gepland.||https://nos.nl/artikel/2435601-arib-leidt-parlementaire-enquetecommissie-corona-alle-geluiden-die-er-zijn-horen
2022-07-06||900 gevangenen ontsnapt na aanval moslimextremisten op Nigeriaanse gevangenis|| Bijna 900 gevangenen zijn ontsnapt uit een Nigeriaanse gevangenis in de hoofdstad Abuja, nadat rebellen de hoofdingang hadden opgeblazen. Volgens een woordvoerder van de Nigeriaanse gevangenisautoriteit zijn zo'n 440 gevangenen nog op de vlucht. Gisteravond vielen gewapende extremisten de maximaal beveiligde gevangenis Kuje aan, volgens de autoriteiten met zeer zware explosieven. Een bewaker kwam om. De overheid vermoedt dat moslimextremisten van Boko Haram verantwoordelijk zijn voor de aanval. De rebellen gingen na de explosie de gevangenis in en lieten nagenoeg alle gedetineerden vrij. Zeker 64 van hen zijn leden van Boko Haram, zegt het Nigeriaanse ministerie van Defensie. Bij de opsporingsactie worden helikopters ingezet terwijl agenten de buurt uitkammen. Meerdere gevangenen werden al uit bosjes gehaald. Een onbekend aantal is omgekomen bij de aanval. Gepakte gevangenen werden direct weer vastgezet:  Het is niet de eerste keer dat een gevangenis het doelwit is van rebellen. Nigeriaanse jihadisten en andere gewapende groeperingen hebben de afgelopen jaren verschillende aanvallen gepleegd op penitentiaire inrichtingen in het noordoosten van het land. Vorig jaar ontsnapten daarbij ruim 2500 gevangenen. De afgelopen vijf jaar zijn er 4300 ontsnapt, schrijft het Nigeriaanse medium TheCable.||https://nos.nl/artikel/2435599-900-gevangenen-ontsnapt-na-aanval-moslimextremisten-op-nigeriaanse-gevangenis
2022-07-06||Voor fraude veroordeelde Van Rey mag wethouder worden || Politicus Jos van Rey mag wethouder van Roermond worden, ondanks zijn eerdere veroordeling voor fraude. Uit een screening blijken geen bezwaren voor het wethouderschap, maakte de gemeente Roermond vandaag bekend. Vijf wethouders van Roermond, onder wie Van Rey, werden gescreend door Bureau Berenschot. Het bureau heeft niets gevonden wat hun benoeming in de weg staat. De 77-jarige Van Rey werd enkele jaren geleden veroordeeld tot een voorwaardelijke gevangenisstraf wegens corruptie en verkiezingsfraude. Ook mocht hij enkele jaren geen wethouder zijn. Die schorsing is voorbij. In het rapport van Berenschot staat dat er wel integriteitsrisico's zijn geconstateerd. Bij wie, staat niet in de openbare samenvatting van het rapport. Het bureau doet naar eigen zeggen aanbevelingen hoe met deze risico's om te gaan. Waaruit die risico's bestaan, staat ook niet in de openbaar gemaakte samenvatting. In mei werd bekend dat Jos van Rey van de Liberale Volkspartij Roermond (LVR) opnieuw wethouder zou worden. Acht jaar lang was die partij geboycot door de andere grote partijen vanwege de verdenking tegen, en later de veroordeling van Van Rey, legt 1Limburg uit. Van Rey zat eerder voor de VVD in de Tweede Kamer. Hij richtte in 2013 zijn eigen partij op, toen de VVD hem vanwege de verdenking van corruptie onder druk zette om af te zien van zijn kandidatuur voor de verkiezingen van 2014. In april 2015 royeerde de VVD Van Rey.||https://nos.nl/artikel/2435598-voor-fraude-veroordeelde-van-rey-mag-wethouder-worden
2022-07-06||Advies: geen geld uit Brussel meer naar Hongarije || Er moet geen cent EU-geld meer naar Hongarije zolang dat land de rechtstaat niet op orde heeft. Dat adviseren drie hoogleraren, onder wie de Nederlander John Morijn, aan het Europees Parlement. De drie zeggen dat het stopzetten van alle Brusselse subsidies de enige manier is om het EU-budget goed te beschermen. Hongarije maakt al meer dan tien jaar misbruik van EU-gelden en er is geen onafhankelijk toezicht op de besteding ervan, staat in het rapport. Het gevaar is dat álle Brusselse subsidies misbruikt worden, stelt het rapport. De corruptie in Hongarije is Brussel al jaren een doorn in het oog. Eind april startte de Commissie voor het eerst een procedure die ertoe kan leiden dat de EU-subsidies aan het land stopgezet worden, het zogenoemde 'rechtstaatmechanisme'. Dat kan als de rechtsstaat en daarmee de Brusselse miljarden aan een land in gevaar komen. Hongarije is omgerekend naar de grootte van de economie de grootste netto-ontvanger van de Europese Unie. Het land krijgt ieder jaar miljarden uit Brussel. Het juridisch advies is glashelder: de Commissie moet al die miljarden niet meer uitkeren. De Commissie is niet verplicht het advies over te nemen, maar moet een voorstel doen over de korting aan de 27 EU-lidstaten. Daarna moet een meerderheid van die landen het voorstel steunen. Naar verwachting duurt dat nog minstens enkele maanden. Onder Nederlandse Europarlementariërs is brede steun voor het advies om de subsidies stop te zetten. Van links tot rechts kan het op enthousiasme rekenen. Thijs Reuten (PvdA): "Zo lang de EU Orbán financiert, faciliteren we zijn grenzeloze machtshonger." Malik Azmani (VVD) sluit zich daarbij aan. "Het is nu aan de Europese Commissie om door te zetten en uitbetalingen op te schorten. Juist om de Europese samenwerking te beschermen." Tineke Strik (GroenLinks) benadrukt hoe belangrijk het is dat álle subsidie wordt stopgezet. "Als de Commissie nu zou besluiten om maar een heel klein deeltje te bevriezen, gaat ze juist het tegenovergestelde effect bereiken. Dan weet Hongarije dat het vrij is om te doen wat het wil, dan weet het zichzelf straffeloos.". De verhouding tussen Hongarije en de Europese Unie is al jaren moeizaam. "Waarom stap je niet uit de Europese Unie?", beet Mark Rutte zijn Hongaarse ambtgenoot Viktor Orbán vorig jaar juni toe, vanwege de zogenoemde anti-homowet, die onder meer bepaalt dat er geen 'reclame' gemaakt mag worden voor homoseksualiteit aan minderjarigen. Het gebrek aan liefde tussen Brussel en Boedapest is wederzijds. Op de avond van zijn herverkiezing begin april zei Orbán: "Onze overwinning is zo groot dat je die vanaf de maan kunt zien. En vanuit Brussel al helemaal. Hongarije eerst. Leve Hongarije, leve de Hongaren." Als de Commissie later dit jaar inderdaad geld gaat inhouden, zal die relatie verder op de proef gesteld worden.||https://nos.nl/artikel/2435597-advies-geen-geld-uit-brussel-meer-naar-hongarije
2022-07-06||Vapes roken op de school-wc: 'Sommige docenten geloven dat het markeerstiften zijn'|| In de kroeg, op de school-wc en zelfs in de klas: jongeren lijken massaal te vapen, ofwel: elektrische sigaretten te roken. Vooral wegwerpvapes met smaakjes zijn populair. Hoewel ze niet aan minderjarigen mogen worden verkocht, is het een eitje om er aan te komen, blijkt uit onderzoek van NOS Stories. En steeds duidelijker wordt dat vapes en juist die populaire wegwerpvapes schadelijker zijn dan eerst gedacht. Al in 2019 bleek uit onderzoek van het Trimbos-instituut dat jongeren vaker voor e-sigaretten kiezen dan voor gewone sigaretten. Van de scholieren tussen 12 en 16 jaar in 2017 had 27,5 procent ooit een e-sigaret gebruikt; van de mbo- en hbo-studenten tussen de 16 en 18 jaar 44 procent. Het lijkt erop dat die aantallen verder zijn gestegen en dat gebruikers steeds jonger zijn. NOS Stories onderzocht hoe schadelijk vapes zijn, én hoe het kan dat ook minderjarigen heel makkelijk aan zo'n e-sigaret kunnen komen. Duizenden jongeren deelden hun ervaringen: Zo'n 6000 minderjarigen vulden een online vragenlijst in van NOS Stories. Van hen zeiden er meer dan 3000 wel eens gevaped te hebben of dit regelmatig te doen. Opvallend: 240 van die jongeren waren 12 jaar en jonger. "Hoewel we de data nog niet hebben, horen en zien wij ook de signalen dat dit toeneemt," zegt Trimbos-arts Esther Croes. "Daar maken we ons wel zorgen over." Een van die signalen is het vape-gebruik op school. Zo trok een basisschool in Helmond vorige maand aan de bel vanwege vapes in groep 7. Van de 642 middelbare scholen in Nederland die een online vragenlijst ontvingen van de NOS, reageerden er 120; 80 scholen zeiden dat er bij hen inderdaad gevaped wordt. Op zeker 50 scholen gebeurde dit ook echt in de school: op wc's, op de gang, zelfs in de klas. Een docent die anoniem wil blijven, zegt: "Die vapes lijken met hun kleurtjes niet op sigaretten, vooral oudere docenten geloven het als leerlingen zeggen dat het een markeerstift is." Vijftien docenten en/of schoolleiders geven ook aan dat jongeren er in de klas last van hebben. "Ze zijn misselijk of afwezig," schrijft iemand. Andere signalen: "minder geconcentreerd", "suf", en in een enkel geval: "benauwd. Het gebeurt vaak op de toiletten op school, vertelt ook Anne, een van de jongeren. Zelf gebruikt ze de e-sigaret dagelijks en ze ziet ook veel andere scholieren regelmatig vapen. "Er is weleens iemand betrapt. Het wordt dan afgepakt en ze bellen je ouders, verder gebeurt er niets. " "We krijgen regelmatig telefoontjes van schoolleiders en jongerenwerkers die ermee te maken krijgen en zorgen hebben", zegt arts-epidemioloog Esther Croes. Lang werd vapen gezien als minder ongezond dan roken. Maar nieuw onderzoek laat zien dat vooral voor jongeren vapen niet minder schadelijk is. Zo zit in veel wegwerpvapes nicotine. "En nicotine is zeker voor jongeren heel erg verslavend. Het verstoort de hersenen. en dat leidt tot een minder goede concentratie", zegt Croes. "Ook zitten in vapes kankerverwekkende stoffen en zware metalen." Toch komen tieners er ondanks het verkoopverbod aan minderjarigen een stuk makkelijker aan dan aan sigaretten. Ze kopen ze via webshops en sociale media. Met één klik op de knop die bevestigt dat de koper 18 jaar of ouder is, zonder id-check, kan een vape via een webwinkel op dezelfde dag nog op de mat komen te liggen. Dat hier bijna geen controle op is, bevestigt de Nederlandse Voedsel- en Warenautoriteit, die naast veel andere taken ook moet handhaven op de verkoop van e-sigaretten aan minderjarigen. "Wij kunnen alleen handhaven als we met eigen ogen zien dat een vape aan een minderjarige wordt verkocht", zegt woordvoerder Lex Benden. Daarom is het ministerie van Volksgezondheid bezig met een wet die de totale online verkoop van tabak moet verbieden. Ook websites als AliExpress verkopen e-sigaretten. Veel jongeren bestellen daar hun vapes, omdat ze er goedkoper zijn. Veel jongeren geven aan niet precies te weten waar ze vandaan komen, omdat ze ze via via hebben gekregen. Omdat vapes vaak van buiten de EU komen, is er geen controle op. Ze bevatten vaak veel meer nicotine dan gekeurde vapes en kunnen ronduit gevaarlijk zijn.  ||https://nos.nl/artikel/2435594-vapes-roken-op-de-school-wc-sommige-docenten-geloven-dat-het-markeerstiften-zijn
2022-07-06||Een jaar na de moord op Peter R. de Vries is de zaak nog in volle gang|| Op 6 juli 2021 klinken er 's avonds in de Amsterdamse Lange Leidsedwarsstraat vijf kogelschoten. "Dwars door die kk hoofd en lichaam. Hij is dood", stuurt de vermoede schutter kort daarop naar zijn contactpersoon. Het slachtoffer is misdaadverslaggever Peter R. de Vries, die zojuist de studio van RTL Boulevard heeft verlaten. Hij overlijdt negen dagen later in het ziekenhuis aan zijn verwondingen. Ruim een jaar na de aanslag, op 14 juli, zou de rechtbank uitspraak doen in de moordzaak. Maar of dat nog doorgaat werd vandaag plotseling onzeker: de rechtbank maakte bekend de behandeling van de zaak te heropenen. Het Openbaar Ministerie heeft namelijk nieuwe bewijsstukken aangedragen tegen de twee verdachten. Het gaat om de 22-jarige Delano G. en de 36-jarige Pool Kamil E. Justitie wil dat zij allebei levenslang de cel in gaan. In G.'s geval is dat omdat hij schoot, voor E. geldt dat hij als chauffeur van de vluchtauto fungeerde en voorverkenningen deed. Maar wanneer zij worden veroordeeld, betekent dat allerminst dat de zaak rond Peter R de Vries is afgerond. Al langere tijd wordt vermoed dat de moord op Peter R. de Vries verband houdt met Ridouan Taghi. De Vries trad namelijk op als vertrouwenspersoon van Nabil B., die kroongetuige is in een omvangrijke zaak tegen Taghi. De officier van justitie zei eerder dat de strafzaak tegen de topcrimineel vermoedelijk aanleiding is geweest voor de moord op De Vries. Maar nog niet eerder kon het OM officieel aantonen dat er een link was tussen de twee. Nu zijn er nieuwe aanwijzingen. Terugblik op de 6 juli 2021, de dag dat Peter R. de Vries werd vermoord.  Afgelopen week werden drie nieuwe verdachten aangehouden in het rechercheonderzoek naar de moord. Een 27-jarige Nederlander is opgepakt op Curaçao en een 26-jarige Nederlander is aangehouden in Spanje. Volgens Het Parool zouden zij de moord hebben vastgelegd en de filmpjes verspreid. De derde is een 27-jarige Pool uit het Gelderse Ochten. Deze Pool, Krystian M., wordt gezien als de man die de moord aanstuurde. In de rechtbank bracht justitie M. vandaag in verband met Taghi. Dat gebeurde in een andere zaak, namelijk die rond neef en advocaat van Taghi, Youssef T. Youssef trad in 2020 toe tot Taghi's advocatenteam en mocht zijn neef sinds maart 2021 als raadsman bezoeken in de extra beveiligde inrichting. Maar bij die bezoeken functioneerde Youssef volgens justitie ook als "postbode". In de gesprekken kreeg Youssef volgens justitie informatie doorgespeeld in schriftjes, bedoeld voor personen buiten de gevangenis. In een zo'n brief zou Taghi opdracht hebben gegeven om zijn ex-zwager tot invalidens toe te mishandelen. Advocaat Youssef speelde die opdracht buiten de gevangenis via-via door aan een Poolse man: Krystian M. Die werd maandag in zijn cel opgepakt, waar hij vastzit op verdenking van een poging tot moord in Zeewolde vorig jaar. Volgens het OM stuurde M. dus ook de moord op de misdaadjournalist aan. In versleutelde berichtjes zou hij de twee uitvoerders hebben verteld wat zij moesten doen. Die versleutelde berichten stonden op een Google Pixelsmartphone, die in de gestolen auto lag waarin Delano G. en Kamil E. werden gearresteerd. 45 minuten na de schietpartij werden zij op de A4 aangehouden. Ook als G. en E. deze maand worden veroordeeld, is de zaak-De Vries nog niet afgerond. Het onderzoek naar andere vermoedelijke betrokkenen, zoals Krystian M., loopt nog. Of het spoor uiteindelijk echt naar Ridouan Taghi leidt, zoals justitie vermoedt, moet nog blijken.||https://nos.nl/artikel/2435588-een-jaar-na-de-moord-op-peter-r-de-vries-is-de-zaak-nog-in-volle-gang
2022-07-06||Letland voert dienstplicht in • 'Oekraïne komt nog veel wapens tekort'|| De muren van het 'Champion' stadion in Irpin zitten vol kogelgaten en de plexiglas ramen zijn uit de dug-outs gesprongen door bombardementen. Toch is de lokale jeugd weer begonnen met voetbaltrainingen in het stadion, ruim vier maanden sinds het begin van de invasie. Het grootste deel van het puin is inmiddels opgeruimd waardoor het veld weer toegankelijk is. Coach Danylo Kysil hielp om het stadion weer toegankelijk te maken. Dat was nog best een klus. "Toen we het stadion voor het eerst zagen sinds het begin van de invasie, zag het er slecht uit. Overal lagen granaatscherven en rotzooi", vertelt hij tegen persbureau Reuters. Zo'n dertien kinderen kwamen langs op de eerste training. Voor Kysil was dat een mooi maar ook lastig moment. Tegenover de kinderen houdt hij zich groot, zodat ze niet zien dat hij emotioneel uitgeput is. De 11-jarige Denys Vojtovytsj, die aanwezig was bij de training, vond het leuk om weer met vrienden samen te zijn. "Ik ben heel blij dat we nu kunnen voetballen in plaats van thuisblijven en spelletjes te spelen op de tablet", zegt hij. Het aantal wapens dat vanuit westerse landen aan Oekraïne wordt geleverd is nog altijd bij lange na niet genoeg om de situatie in het land te stabiliseren. Dat zegt de Duitse denktank het Kiel Institute for the World Economy op basis van een analyse. Wapenleveranties gebeuren volgens het instituut op "ad-hoc-basis" waardoor de Oekraïense regering er geen rekening mee kan houden in hun strategische planning. Volgens het instituut heeft Oekraïne het hardst raketlanceerders en houwitsers nodig. Het instituut constateert dat er de afgelopen periode nauwelijks meer westerse wapensteun bij komt en dat de Russen waarschijnlijk nog altijd veel meer wapens tot hun beschikking hebben. Van de duizend houwitsers die het land zegt nodig te hebben, zijn er zo'n 182 geleverd. Ter vergelijking: Rusland zou aan het begin van de oorlog zo'n 2000 houwitsers tot zijn beschikking hebben gehad. Ook de financiële steun aan het land gaat volgens de denktank te traag om het budget van het land op korte en middellange termijn op orde te krijgen. Het land heeft naar schatting 18,9 miljard euro per maand nodig, terwijl op dit moment zo'n 7,6 miljard binnenkomt. Slovjansk is het doelwit van zware artilleriebeschietingen door de Russische troepen in Oost-Oekraïne. De stad in de regio Donetsk is zwaar getroffen. Letland voert de dienstplicht in, meldt minister van Defensie Pabriks. Belangrijkste reden is volgens de minister de dreiging van buurland Rusland. "Hoe meer mensen in dienst gaan en militair getraind worden, hoe minder waarschijnlijk het wordt dat Rusland zijn militaire agressie op Letland richt", zegt hij. Het systeem wordt de komende vijf jaar geleidelijk ingevoerd. Mensen tussen de 18 en 27 jaar die worden opgeroepen, kunnen ervoor kiezen in het leger gaan of bij de Nationale Garde. Als ze dat niet willen, is er een alternatieve dienstplicht waarbij ze voor een aan de overheid gelieerde organisatie kunnen werken. De vergoeding is maximaal 400 euro per maand. De nieuwe dienstplicht geldt alleen voor mannen. Bij aanvallen in de regio Donetsk, in het oosten van Oekraïne zijn gisteren vijf mensen om het leven gekomen en 21 mensen gewond geraakt, meldt de gouverneur van de regio Pavlo Kyrylenko. Eerder zei de gouverneur al dat Slovjansk afgelopen nacht zwaar onder vuur werd genomen en dat er "geen plek meer is die niet meer onder vuur wordt genomen in de regio".  De doden van gisteren vielen in de steden Avdijivka, Slovjansk, Krasnohorivka en Koerachove. Nog altijd zitten er mensen in schuilkelders in de stad Lysytsjansk, vertellen inwoners van de stad aan persbureau Reuters. De stad, waar ooit 100.000 mensen woonden, werd zondag volledig ingenomen door de Russen. Volgens inwoner Tatjana Hloesjenko schuilen onder anderen kinderen en ouderen nog altijd. Ook Hloesjenko bleef in de stad met haar familie omdat ze vreesde dat ze in andere delen van Oekraïne ook niet veilig zou zijn. Ze hoopt dat het snel weer rustig wordt in haar stad. Ook de oudere inwoners Serhi en Evhenia die ook nog schuilen hopen daarop, maar ze kijken op tegen de wederopbouw van de stad. "Ons dak is kapot, maar hoe repareer je dat en hoe moet je daarvoor betalen? En de winter komt er ook snel weer aan." Russische troepen zijn opgerukt tot ongeveer 16 kilometer van de Oost-Oekraïense stad Slovjansk, meldt het Britse ministerie van Defensie in een dagelijkse update. Gisteren zei de burgemeester van de stad dat er zwaar wordt gebombardeerd. Hij adviseerde om de stad te ontvluchten. Na de inname van Lysytsjansk willen de Russische troepen zich nu richten op Slovjansk, meldde het Oekraïense leger twee dagen geleden al. Ook het Britse ministerie van Defensie noemt Slovjansk "zeer waarschijnlijk het volgende grote doel in strijd om de Donbas". De gouverneur van de Oekraïense regio Donetsk heeft de 350.000 mensen die nog in het door Oekraïne gecontroleerde gebied zijn opgeroepen te vertrekken. Hij wijst erop dat het Russische leger de aanvallen op het Oost-Oekraïense gebied heeft opgevoerd. Gouverneur Kyrylenko zegt dat iedereen weg moet om te voorkomen dat er onnodig slachtoffers vallen. Het vertrek van de mensen moet ook ruimte maken voor het Oekraïense leger om de Russen aan te vallen. "Het lot van het hele land wordt in Donetsk bepaald", zei hij. Volgens Kyrylenko is de situatie chaotisch. Volgens hem willen de Russen vooral veel burgerslachtoffers maken. Goedemorgen, welkom in het liveblog van woensdag 6 juli over de oorlog in Oekraïne. Het liveblog van gisteren vind je hier.||https://nos.nl/liveblog/2435487-letland-voert-dienstplicht-in-oekraine-komt-nog-veel-wapens-tekort
2022-07-06||Corona-zomerpiek pas achteraf aan te wijzen, en wat er daarna met covid gebeurt is ook onzeker || De piek van de zomergolf lijkt in zicht, stelde het RIVM gisteren op basis van de coronacijfers van de afgelopen week. Dat klopt als je puur naar het aantal bekende besmettingen kijkt. Ook is het aantal virusdeeltjes in het rioolwater gedaald in grote steden waar het aantal coronagevallen de afgelopen weken het hardst steeg. Maar in de rest van het land neemt dat nog wel toe. "Eigenlijk kun je de piek pas achteraf aanwijzen", zegt Alma Tostmann, epidemioloog bij het Radboudumc. "Het is lastiger te duiden dan bij vorige golven doordat er minder wordt getest en het is niet bekend hoeveel mensen met een positieve test alsnog naar de teststraat gaan." Tostmann vindt de ziekenhuisopnames de betrouwbaarste graadmeter op dit moment. "Er komen nog steeds meer mensen met corona in het ziekenhuis." Er lagen gisteren 867 mensen met corona in het ziekenhuis, van wie 45 op de intensive care. Vorig jaar waren het er op dezelfde datum 236, van wie 110 op de IC. "Dat zegt dat er meer virus rondgaat in de maatschappij dan toen. Ondanks de vaccinaties zijn er veel opnames, maar dankzij die vaccinaties liggen er wel minder mensen op de IC." De druk op de ziekenhuizen is nog steeds groot. "Vier op de vijf mensen die vorige week zijn opgenomen, hadden er niet gelegen als ze geen covid hadden gehad", zegt Tostmann. "53 procent van alle ziekenhuisopnames vorige week kwam rechtstreeks door covid en 27 procent waren patiënten met andere aandoeningen die door covid zo waren ontregeld dat ze moesten worden opgenomen." De kans op een nieuwe serieuze uitbraak vindt ze moeilijk te voorspellen. "Ik ben er ook nog niet zeker van dat deze golf uitdooft. Je moet wel rekenen op een toename in de herfst, met slechter weer en meer binnen zitten. Maar de impact weet je pas als duidelijk is welke variant het is, wat we bereid zijn ertegen te doen en hoe het met de vaccinatiegraad staat." De afgelopen anderhalf jaar zagen we ieder half jaar een andere dominante variant van het virus. Na de alfa-variant kwam de delta-variant en daarna omikron. "Omikron-'neefjes en -nichtjes' zijn zich aan het ontwikkelen. De verwachting is wel dat er weer iets anders komt. De vorige varianten zijn steeds verdreven door maatregelen en door het seizoen. Vorige winter bijvoorbeeld ging delta naar beneden door de maatregelen, maar omikron was daartegen bestand. Het is altijd koffiedik kijken wat er nog op ons afkomt." Covid is iets geworden wat steeds terugkomt en waar we mee te dealen hebben, zegt Tostmann, maar het heeft nog geen stabiel en voorspelbaar patroon, zoals andere infectieziekten. "Het is nog niet zo dat het alleen in de winter opduikt." Het belang van maatregelen blijft dan ook groot. Mensen die het grootste risico lopen, zijn opgeroepen voor een tweede booster. "Met het najaar in zicht is dat wel belangrijk. Sowieso kan vaccineren nog steeds, het heeft nog altijd zin." "Er is naar mijn idee te weinig goede voorlichting over bescherming. Het woord 'mondkapje' kom je nergens meer tegen en zelftesten zouden gratis beschikbaar moeten zijn. Schep de juiste voorwaarden", roept ze de overheid op. Nu is de tijd om bijvoorbeeld ventilatie overal in orde te maken. "Hoe meer we in preventieve maatregelen stoppen, hoe minder ad-hocmaatregelen er nodig zijn bij een toename van het aantal besmettingen." Ook is volgens haar niet duidelijk wat er precies van mensen wordt verwacht. Zouden terugkerende vakantiegangers bijvoorbeeld een zelftest moeten doen? "Een duidelijke strategie met heldere doelen zou helpen in deze fase van de pandemie."||https://nos.nl/artikel/2435576-corona-zomerpiek-pas-achteraf-aan-te-wijzen-en-wat-er-daarna-met-covid-gebeurt-is-ook-onzeker
2022-07-06||Helft van lokale en regionale politici ervaart agressie|| Lokale en regionale politici melden steeds vaker dat ze te maken krijgen met agressie vanwege hun werk. Dat blijkt uit de Monitor Integriteit en Veiligheid, die minister Bruins Slot van Binnenlandse Zaken naar de Tweede Kamer heeft gestuurd. Ongeveer de helft van de burgemeesters, wethouders, raadsleden en Statenleden heeft er inmiddels ervaring mee. Bruins Slot noemt de uitkomsten zorgwekkend. Ook een derde van de ambtenaren in Nederland is wel eens geconfronteerd met agressie, bedreiging of intimidatie. In 2020 meldde nog 35 procent van de lokale en regionale politici dat ze slachtoffer zijn geweest van agressie, dit jaar is dat gestegen tot 49 procent. De stijging wordt vooral veroorzaakt door online agressie en intimidatie. De politici worden uitgescholden en krijgen soms doodsbedreigingen. Onacceptabel, vindt Bruins Slot. De minister laat onderzoek doen naar de specifieke oorzaken voor de stijging, waarbij ook gekeken wordt naar de afgelopen coronaperiode. Of dat meespeelt is nog niet duidelijk, maar wel dat er toen een verschuiving plaatsvond van fysieke naar digitale bedreigingen. In haar brief aan de Kamer wijst Bruins Slot erop dat politici en ambtenaren gratis een cursus kunnen volgen om te leren omgaan met agressie en intimidatie. Daarnaast maakt ze vijf miljoen euro vrij om vooral kleine gemeenten te helpen zich te wapenen tegen bedreigingen.||https://nos.nl/artikel/2435570-helft-van-lokale-en-regionale-politici-ervaart-agressie
2022-07-06||Amazon neemt aandeel in dochterbedrijf Just Eat-Takeaway, aandeel schiet omhoog|| Het aandeel van Just Eat-Takeaway, het moederbedrijf van Thuisbezorgd, is op de Amsterdamse beurs omhoog geschoten na het nieuws dat Amazon een belang neemt in de Amerikaanse dochteronderneming Grubhub. Beleggers zijn al maanden ontevreden over de gang van zaken bij het van oorsprong Nederlandse bezorgconcern. Dat Amazon nu instapt, wordt dus gezien als een goed teken. Het aandeel stond vanmiddag 20 procent in de plus. De Amerikaanse techreus krijgt om te beginnen een bescheiden belang van 2 procent in Grubhub. Dat kan nog wel oplopen naar 15 procent, afhankelijk van hoeveel nieuwe klanten Grubhub krijgt via de samenwerking. Die extra klanten zouden moeten komen doordat de leden van Amazons loyaliteitsprogramma Prime onder meer een jaar lang gratis onbeperkt bezorging krijgen via Grubhub. Just Eat-Takeaway verkeert al maanden in zwaar weer. De waarde van het aandeel is een jaar tijd met bijna 80 procent gedaald. In april moest het bedrijf voor het eerst in twintig jaar een krimp melden. Het bedrijf kocht twee jaar geleden het Amerikaanse Grubhub voor 6,5 miljard euro. Dat had moeten zorgen voor extra groei. Maar die bleef uit. Daarnaast is de concurrentie binnen de thuisbezorgmarkt groot. Daarbovenop komt dat het management geen goed idee heeft hoe ze verder moeten met Grubhub en de algehele strategie, zegt beursanalist Jim Tehupuring van 1Vermogensbeheer. "Onderdelen van het bedrijf zijn onder druk komen te staan, evenals de algehele winstgevendheid. Dus het zit op alle fronten tegen. Daar komt bij dat het management geen actie onderneemt." Tehupuring leest in de beursstijging nieuwe hoop bij beleggers. "Alles rond het bedrijf is momenteel negatief. Het bericht van vandaag is een eerste signaal dat er wellicht toch interesse is voor een overname. Misschien wel van Amazon of een andere partij. Dan kan het gaan om alleen Grubhub, iFoods of zelfs het hele concern." Just Eat-Takeaway benadrukt dat er ook nog altijd wordt gekeken naar een (al dan niet gedeeltelijke) verkoop van Grubhub. De beursanalist wijst er wel op dat een stijging van 20 procent ten opzichte van een daling van 80 procent een druppel is op een gloeiende plaat.||https://nos.nl/artikel/2435567-amazon-neemt-aandeel-in-dochterbedrijf-just-eat-takeaway-aandeel-schiet-omhoog
2022-07-06||Uitvoerders van aanslagen op fruitbedrijf Hedel horen celstraffen eisen || Een week na de eis tegen de hoofdverdachte van de aanslagen op medewerkers van fruitbedrijf De Groot in Hedel, heeft het OM vandaag ook celstraffen geëist tegen twee andere verdachten. Zij zouden aanslagen hebben uitgevoerd in Tiel, Velddriel en Waardenburg. Bij de aanslagen werd gebruik gemaakt van brandbommen en werd op de woningen geschoten. Tegen een 19-jarige Amsterdammer werd twintig maanden jeugddetentie geëist, een 24-jarige man uit Almere hoorde vijf jaar gevangenisstraf tegen zich eisen, schrijft Omroep Gelderland. In de zomer van 2019 vonden werknemers van De Groot een grote partij cocaïne tussen bananen. Het fruitbedrijf schakelde de politie in en de drugs werden vernietigd. Een week later begonnen de bedreigingen aan het adres van de directie. Daarna kregen medewerkers te maken met gewelddadigheden en aanslagen op privéadressen. Er waren bijna twintig soms zeer gewelddadige incidenten in de periode tussen januari 2020 en juni 2021. De politie pakte zo'n 25 verdachten op, vooral uitvoerders van aanslagen. Een aantal van hen is al veroordeeld, anderen moeten volgende week nog voor de rechter komen om de strafeis te horen. Een 18-jarige verdachte hoorde gisteren 15 jaar cel tegen zich eisen. Hij stond terecht voor dezelfde aanslagen als de mannen die vandaag voor de rechter stonden, en hij wordt gezien als de leider van dit groepje. Hoewel hij 17 was toen hij de aanslagen zou hebben gepleegd, vindt het OM dat hij volgens het volwassenenrecht moet worden gestraft. De verdachte beschouwde de beschietingen en brandstichting volgens de officier van justitie puur als een criminele klus, zonder zich te bekommeren om de gevolgen. Tegen Ali G., de hoofdverdachte van de 'terreurcampagne' tegen De Groot, werd vorige week 26 jaar en 7 maanden cel geëist. De uitspraak tegen G. wordt in september verwacht.||https://nos.nl/artikel/2435566-uitvoerders-van-aanslagen-op-fruitbedrijf-hedel-horen-celstraffen-eisen
2022-07-06||Mannen krijgen werkstraffen voor houden van hanengevechten|| Twee mannen zijn door de rechtbank in Den Haag veroordeeld tot werkstraffen voor het houden van hanengevechten in een schuur in Bodegraven. De rechter oordeelde dat er sprake was van dierenmishandeling. Boy de M. (35) uit Zwammerdam en Joseph S. (41) uit Bodegraven moeten respectievelijk 80 uur en 40 uur werkstraf uitvoeren. Ook mogen ze de komende twee jaar geen kippen of hanen houden. Als ze opnieuw in de fout gaan, moeten zij de cel in, schrijft Omroep West. Het duo werd in 2018 aangehouden na een politie-inval bij verschillende schuurtjes in Bodegraven. Bij de inval vonden agenten een 'arena', een ronde kooi waarin de hanen werden getraind. In een weiland vlakbij stond een vat met daarin een dode haan. In totaal vond de politie 70 hanen. Twee weken geleden gaven de mannen in de rechtbank toe dat ze hanen hebben laten vechten, aldus een Omroep West-verslaggever. Het zou gaan om een uit de hand gelopen hobby, verklaarden de twee mannen die neven van elkaar zijn. De rechter achtte vanmiddag niet bewezen dat de twee mannen gevechten 'breder hebben georganiseerd'. De zaak is zover bekend de eerste strafzaak in Nederland rondom hanengevechten, stelt Omroep West.||https://nos.nl/artikel/2435565-mannen-krijgen-werkstraffen-voor-houden-van-hanengevechten
2022-07-06||GGD: bevolkingsonderzoek naar pfas in bloed Zeeuwen heeft geen zin|| De GGD Zeeland vindt het niet zinnig om een bevolkingsonderzoek in te stellen naar de hoeveelheid pfas in het bloed van Zeeuwen. Daarmee volgt het een advies van een landelijk expertteam. Volgens de GGD en het expertteam draagt zo'n onderzoek niet bij aan een betere gezondheidszorg. Ze stellen dat bloedonderzoek niets zegt over de oorzaak van de hoeveelheid pfas en de gevolgen ervan op de persoonlijk gezondheid. Ook bestaan er geen behandelingen om pfas-waarden te verlagen. "Op deze manier levert het resultaat van dit onderzoek geen bijdrage aan de volksgezondheid", aldus directeur publieke gezondheid van de GGD Zeeland Joke Gaemers. De onrust over de aanwezigheid van pfas in Zeeland ontstond nadat bekend was geworden dat chemieconcern 3M bij het Belgische Zwijndrecht jarenlang pfas had gedumpt in de Schelde. Het RIVM deed onderzoek naar de hoeveelheid pfas in de Westerschelde en concludeerde dat de concentratie in het water niet schadelijk was voor zwemmers. Wel liet het RIVM het advies uitgaan om geen zelf gevangen vis en garnalen uit de Westerschelde te eten. Vijf Zeeuwse gemeenten hadden opgeroepen tot het onderzoek, ook toen uit bloedonderzoek van inwoners in het Belgische Zwijndrecht was gebleken dat zij een zeer hoge concentratie pfas in hun bloed hadden. Het verschil is dat die mensen rondom de fabriek van 3M woonden en de pfas via luchtvervuiling hebben binnengekregen. Daardoor is de omgeving in een straal van vijf kilometer rondom de fabriek flink vervuild. Experts relativeerden daarom het gevaar van pfas in Zeeland: "Als je van dat water afblijft, dus er niet in zwemt en geen vis of garnalen eet, kun je pfas bijna niet binnenkrijgen", aldus Jacob de Boer, hoogleraar milieutechnologie en toxicologie aan de Vrije Universiteit in Amsterdam. In plaats van een regionaal bevolkingsonderzoek vinden de GGD Zeeland en het landelijk expertteam een "breed meerjarig landelijk gezondheidsonderzoek" wel zinvol. Dat moet zich met name richten op gebieden waar pfas-vervuiling is vastgesteld, zoals de Westerschelde. Zo'n onderzoek kan inzicht bieden in de mate van blootstelling en kan helpen bij het maken van beleid om die blootstelling te verminderen. Uiteindelijk is het vooral zaak om de uitstoot van pfas sterk te verlagen "zodat het niet meer in de natuur en de mensen komt", zegt Joke Gaemers.||https://nos.nl/artikel/2435559-ggd-bevolkingsonderzoek-naar-pfas-in-bloed-zeeuwen-heeft-geen-zin
2022-07-06||Drietal trekkerprotest Heerenveen vrijgelaten en niet meer verdacht van poging doodslag|| Twee mannen en een jongen die gisteravond bij een trekkerprotest op de A32 bij Heerenveen zijn opgepakt, zijn vrijgelaten. Ze werden verdacht van poging tot doodslag, maar na nader onderzoek zegt het OM dat daarvan geen sprake meer is. De mannen van 46 en 34 jaar oud, en een 16-jarige jongen, blijven wel verdachte, maar het OM zegt niet hoe de verdenking nu luidt. Als het hele onderzoek is afgerond, bepaalt de officier van justitie of het drietal wordt vervolgd. Bij het incident heeft de politie gericht geschoten op een trekker en waarschuwingsschoten gelost. Het Friese korps heeft op Twitter gemeld dat een tractorbestuurder probeerde in te rijden op agenten bij de politieblokkade. De 46-jarige man is afkomstig uit de gemeente Opsterland. De twee andere arrestanten zijn afkomstig uit de gemeente Heerenveen. Bekijk hier beelden van het schietincident: Op videobeelden op sociale media is te zien dat een rode trekker langs de politieblokkade rijdt. Vervolgens richten agenten hun vuurwapens op de rijdende tractor en zijn er twee schoten te horen. De rijksrecherche onderzoekt de zaak, zoals verplicht is als agenten hun dienstwapens gebruiken. Trek niet te snel conclusies op basis van de video's, die oproep doet minister van Justitie en Veiligheid Yesilgöz op sociale media: Een groep boeren heeft vandaag met trekkers bij het politiebureau van Leeuwarden de vrijlating van de 16-jarige jongen geëist. Diverse media melden dat de jongen de trekker bestuurde die is beschoten. Aan het eind van de middag vertrokken de activisten bij het politiebureau. Dat gebeurde op verzoek van de familie van de verdachte. De moeder van de 16-jarige heeft tegen het AD gezegd dat haar zoon onschuldig is. "Hij wilde eromheen rijden, over het talud. Ik begrijp niet waarom ze op de trekker geschoten hebben (...) hij had wel dood kunnen zijn." De politie Fryslan roept op geen beelden van het incident of persoonsgegevens te delen van agenten die betrokken zijn bij het incident. "Er verschijnen berichten die erg intimiderend en bedreigend zijn." Sympathisanten bij het politiebureau Leeuwarden eisen de vrijlating van de 16-jarige jongen:||https://nos.nl/artikel/2435558-drietal-trekkerprotest-heerenveen-vrijgelaten-en-niet-meer-verdacht-van-poging-doodslag
2022-07-06||Nina-Marie (11) ontdekt rode neusbeer in Breda|| De 11-jarige Nina-Marie uit Breda deed gisteravond een wel heel opvallende ontdekking. Bovenin een boom aan de Wolfslaardreef zag zij een rode neusbeer. Het exotische dier komt oorspronkelijk uit Zuid-Amerika. "We dachten eerst dat het misschien een aapje was", vertelt Nina-Marie aan Omroep Brabant. "Maar toen deed hij zijn snuit omhoog. Nou, dat was een beestje, dat normaal écht niet in Nederland voorkomt. Toen zijn we maar wat gaan googelen. Zo kwamen we erachter dat het een soort beertje is." Nina-Marie en haar vader belden de dierenambulance, maar die zijn er niet in geslaagd om het beest te vangen. Met een valkooi vol bananen hopen ze het dier alsnog in de val te lokken. Medewerkers van de dierenambulance en de nabijgelegen kinderboerderij blijven posten, om zo snel mogelijk het luikje dicht te trekken als de neusbeer erin zit. Zodra dat is gelukt, wordt het dier naar het vogelrevalidatiecentrum in Zundert gebracht. Daar zullen ze verder kijken waar het beestje naartoe kan. "Dit kan uren, maar ook dagen duren", vertelt Ralph Smit van dierenopvangcentrum Breda. "Pas als 'ie verzwakt is, zal hij een keer naar beneden komen. Of hij verkast 's nachts en we zien hem nooit meer. Het is echt koffiedik kijken." Bijzonder is het wel, bevestigt hij. "In de 21 jaar dat ik dit werk doe, heb ik nog nooit met een rode neusbeer te maken gehad." Het is dan ook onduidelijk waar de rode neusbeer in de boom precies vandaan komt. Het houden van exotische huisdieren is sinds 2016 verboden. "Misschien is 'ie weggelopen, maar ik ken hier in de buurt geen dierentuintje. Ik denk eigenlijk dat hij gedumpt is. Misschien kon iemand niet meer goed voor hem zorgen. Of ze moesten van hem af, omdat je zo'n dier niet meer thuis mag hebben", gist vindster Nina-Marie. Zij is in ieder geval weer een mooie ervaring rijker.||https://nos.nl/artikel/2435548-nina-marie-11-ontdekt-rode-neusbeer-in-breda
2022-07-06||Rechtbank heropent onderzoek moord Peter R. de Vries, maandag nieuwe zitting|| De rechtbank heropent de behandeling van de zaak over de dood van misdaadjournalist Peter R. de Vries. Eind juni werd het onderzoek gesloten, maar het Openbaar Ministerie heeft sindsdien nieuwe stukken aan het dossier toegevoegd. Maandag vindt er daarom opnieuw een zitting plaats in Amsterdam. In een persverklaring staat dat het onderzoek tot nu toe "niet volledig is geweest". De rechtbank ziet zich daardoor "genoodzaakt het onderzoek te heropenen", zodat de nieuwe stukken bestudeerd kunnen worden en het OM en de advocaten van de verdachten kunnen reageren. Wat er in de nieuwe stukken staat, is onduidelijk. Op 14 juli zou de rechtbank uitspraak doen tegen de twee verdachten, die worden gezien als de uitvoerders van de moord. Tegen hen is levenslang geëist. Of de uitspraak op 14 juli kan doorgaan, is nog niet bekend. Er staan tot dusver twee mannen terecht. Het gaat om de 22-jarige Delano G., die volgens het OM de schutter is, en de 36-jarige Pool Kamil E. die als chauffeur optrad. Getuigenverklaringen, dna-sporen, aangetroffen spullen in de auto van E. en bewakingsbeelden vormen volgens het OM voldoende bewijs dat de twee achter de moord zitten. Volgens het OM staat bovendien vast dat er sprake was van voorbedachten rade en hadden de verdachten louter een financieel motief. De officier van justitie sprak dan ook van een huurmoord. De zaak draait enkel om de mannen die als uitvoerders van de moord worden gezien. Het onderzoek naar de opdrachtgevers loopt nog. Afgelopen week werden drie nieuwe verdachten gearresteerd. Het ging om twee mannen die de moord vermoedelijk hebben gefilmd en de beelden bewust verspreidden. Daarnaast werd ook een een Poolse man opgepakt die de moord mogelijk aanstuurde via versleutelde berichten. Of de heropening van de zaak te maken heeft met de arrestaties, wil de rechtbank niet zeggen. Eerder zei het OM dat de strafzaak tegen Ridouan Taghi vermoedelijk aanleiding is geweest voor de moord.||https://nos.nl/artikel/2435547-rechtbank-heropent-onderzoek-moord-peter-r-de-vries-maandag-nieuwe-zitting
2022-07-06||Europees Parlement: ‘Gas en kernenergie zijn groen’|| Europese Investeringen in gas en kernenergie krijgen voortaan het label groen. Het is een omstreden besluit. Tegenstanders probeerden tot op het laatst het plan tegen te houden maar het Europees Parlement stemde hier vanmiddag toch mee in. Al jaren is de Europese Commissie bezig met het opstellen van een groene lijst voor beleggers. Die moet het voor investeerders overzichtelijker maken wat kan doorgaan voor een duurzame belegging. Tegenstanders vinden dat het een politiek besluit is geweest onder druk van Frankrijk. Ongeveer 70 procent van de energie in Frankrijk wordt opgewekt met kernenergie. Daarom wilden de Fransen dat kernenergie op de groene lijst kwam. Gas kwam onder druk van Duitsland op de lijst. Dat land is na de kernramp van Fukushima juist afgestapt van kernenergie en heeft de fossiele brandstof nodig in de overgangsfase naar duurzame energie. Door de oorlog in Oekraïne laaide de discussie over de groene lijst verder op. Zowel voor- als tegenstanders van de lijst gebruiken de oorlog als argument. Voorstanders zeggen dat investeringen nodig zijn om alternatieven voor het Russisch gas te vinden. Tegenstanders, onder wie veel Oekraïense lobbyisten, zien de oorlog juist als reden om zo snel mogelijk van het gas af te stappen. CDA-Europarlementariër Tom Berendsen is blij met het besluit. Volgens hem kan de EU het zich niet permitteren kernenergie niet als duurzaam te zien als het de klimaatdoelen wil halen. "Kernenergie speelt een belangrijke rol als stabiele schone basis in ons energiesysteem, naast zon en wind." Volgens GroenLinks-Europarlementariër Bas Eickhout is het juist een grote klap voor de reputatie van de EU als klimaatleider. "Het is een rampzalig signaal naar investeerders en de rest van de wereld dat de EU fossiel gas vanaf nu als duurzame investering erkent. Dit plan is bovendien nog van voor de Russische inval in Oekraïne. Het staat haaks op de dringende opdracht van de EU om onafhankelijk te worden van Russisch gas." Een aantal grote investeerders heeft al aangegeven gas en kernenergie niet te zien als groen. De Europese Investeringsbank gaf al aan deze groene labels te negeren. Oostenrijk en Luxemburg kondigden aan naar de rechter te stappen om de Commissie te dwingen de groene lijst toch nog aan te passen. Zo'n zaak kan jaren duren en dat betekent dat in de EU, gas en kernenergie voorlopig als groen bestempeld worden.||https://nos.nl/artikel/2435542-europees-parlement-gas-en-kernenergie-zijn-groen
2022-07-06||Limburg slaat handen ineen met Duitsland en België voor waterveiligheid|| Zuid-Limburg slaat de handen ineen met de omliggende Duitse en Belgische regio's om de waterveiligheid aan te pakken. Daarvoor is 8 miljoen euro uitgetrokken. Het samenwerkingsverband Euregio Maas-Rijn draagt hier 6,9 miljoen euro aan bij. De plannen werden vandaag gepresenteerd in Vaals. In totaal gaat het om zo'n vijftig projecten, gericht op onder meer het verbeteren van de weers- en watervoorspellingen, het versterken van de crisisbestrijding en het verkrijgen van inzicht in de ruimtelijke inrichting, zodat deze beter bestand gemaakt kan worden tegen klimaatverandering. De regio Maas-Rijn kampte een jaar geleden met de ernstigste overstromingen uit de moderne geschiedenis. Daarbij vielen in België en Duitsland samen meer dan 200 doden. Twaalf instellingen, waaronder Waterschap Limburg, het KNMI en Nederlandse, Duitse en Belgische universiteiten, werken nu grensoverschrijdend samen aan bescherming tegen hoogwater. "Deze samenwerking is cruciaal, we moeten op grotere schaal gaan denken", zei dijkgraaf Patrick van der Broeck bij de presentatie van de plannen. "Water houdt zich immers niet aan landsgrenzen. Bovendien kunnen we veel van elkaar leren en voor elkaar betekenen." Zo wordt er een grensoverschrijdend meetnet ingericht om burgers eerder te waarschuwen voor aankomend hoogwater. Verder worden er camera's geplaatst om de doorstroming van beken te controleren. Ook wordt nagegaan of de weersvoorspellingen nog nauwkeuriger kunnen worden gemaakt met bijvoorbeeld radarbeelden. Er komen daarnaast mobiele waterkeringen, die bij dreigende overstromingen flexibel kunnen worden ingezet. En de voorspellingen van hoogwater in Roer en Wurm worden verbeterd. Verder komt er onderzoek naar de grote gevolgen van afvalstromen in de zwellende waterlopen. In Wallonië richtte een jaar geleden 160.000 ton troep voor 2,2 miljard euro aan schade aan. Tot slot wordt bekeken waar en hoe nog gebouwd kan worden in de toekomst. "Dat is tot nog toe te veel in overstromingsrisicogebieden gebeurd", aldus projectleider John Tobben.||https://nos.nl/artikel/2435535-limburg-slaat-handen-ineen-met-duitsland-en-belgie-voor-waterveiligheid
2022-07-06||Druk op Johnson loopt op: steeds meer kabinetsleden zeggen vertrouwen op|| De Britse premier Johnson heeft gisteren aan het eind van de middag nogmaals benadrukt dat hij niet opstapt. "Het laatste dat dit land kan gebruiken is verkiezingen", zei hij. Intussen loopt de druk op hem steeds verder op, met meer en meer leden van het kabinet en andere vertrouwelingen die het vertrouwen in hem opzeggen. De vraag is of de Conservatieve Partij Johnson nog ruimte blijft geven. Hij overleefde vorige maand een vertrouwensstemming en de regels schrijven voor dat zo'n stemming maar eens per jaar mag plaatsvinden. Er gingen verhalen dat de regels zouden worden aangepast om toch weer een stemming mogelijk te maken, maar daar is in ieder geval deze week geen sprake van. Het zogeheten 1922 Committee, dat zulke stemmingen organiseert, heeft besloten een nieuw uitvoerend bestuur aan te stellen. Dat gebeurt komende maandag. Dat nieuwe bestuur zal vervolgens bepalen of de regels worden aangepast. Op korte termijn kan dus alleen Johnson zelf bepalen of hij op zijn post blijft. Gisteravond laat werd duidelijk dat Johnson partijprominent en minister Gove heeft ontslagen. Zowel de BBC als The Telegraph meldt het ontslag van de minister van Huisvesting. Gove zou eerder op de avond hebben gezegd tegen de premier dat hij volgens hem moet opstappen. Twee leden van Johnsons kernkabinet en een staatssecretaris stapten dinsdag al op omdat ze het vertrouwen in de integriteit van Johnson verloren zijn. Gisteren volgden zeker zes staatssecretarissen en er komen voortdurend namen bij. In totaal hebben nu meer dan veertig regeringsleden, van ministers, tot assistenten en gezanten, gezegd op te stappen. Britse media melden dat er een delegatie van ministers naar Johnson toe wil gaan om hem op het hart te drukken de eer aan zichzelf te houden, anders stappen ze in elk geval zelf op. Johnson benoemde in februari een partijlid op een vertrouwenspost van wie hij wist dat hij van seksueel wangedrag was beschuldigd. Johnson ontkende dat eerst, maar gaf het toe toen hij niet anders meer kon. Bekijk hier hoe Johnson zich verdedigt in het Lagerhuis: In het vragenuur ging het er fel aan toe. Een Schots Kamerlid vergeleek Johnson vanwege alle vertrekkende bewindslieden met de Zwarte Ridder uit Monty Python-film The Holy Grail, die stug doorvecht nadat eerst zijn armen en daarna zijn benen zijn afgehakt. Oppositieleider Keir Starmer van Labour zei dat Johnson alleen nog door zijn "corrupte" Conservatieve Partij in het zadel wordt gehouden. Hij noemde Johnsons regering een zinkend schip en vergeleek het opzeggen van het vertrouwen door partijgenoten van Johnson met ratten die dat schip verlaten. Johnson kreeg ook kritiek uit eigen kring. Een Conservatief Lagerhuislid die eerder om zijn ontslag had gevraagd, zei hem dat Johnson het belang van het land boven dat van hemzelf moest stellen en de eer aan zichzelf moest houden. "Ik ben het daar totaal mee oneens", zei Johnson. Aanvallen van de oppositie pareerde hij met beschuldigingen aan het adres van Labour en opmerkingen over een belastingverlaging die de Britse burgers honderden ponden per jaar moet opleveren. Voormalig minister Javid van Gezondheid stapte dinsdag al op. Hij legde na het vragenuur in het Lagerhuis een verklaring af waarin hij zijn partijgenoten vroeg een keuze te maken. Er komt een moment dat mensen genoeg is genoeg moeten zeggen, zei hij. "Dat moment is nu."||https://nos.nl/artikel/2435534-druk-op-johnson-loopt-op-steeds-meer-kabinetsleden-zeggen-vertrouwen-op
2022-07-06||'Politie schoot op 16-jarige trekkerbestuurder', boeren eisen bij bureau vrijlating || De trekkerbestuurder die gisteravond werd beschoten door de politie is een jongen van 16, melden meerdere media op basis van familie. De tiener uit Akkrum zit voor zover bekend nog vast. De politie wil de identiteit niet bevestigen. De jongen werd aangehouden bij een boerenprotest op de oprit naar de A32 in Heerenveen. De politie schoot gericht en loste waarschuwingsschoten, naar eigen zeggen omdat sprake was van een dreigende situatie. Gisteravond twitterde het Friese korps dat trekkerbestuurders probeerden in te rijden op agenten en dienstvoertuigen. In Leeuwarden staat een groep boeren met trekkers bij het politiebureau om de vrijlating te eisen van de jongen. De politie heeft de toegangsweg naar het bureau geblokkeerd. Dit is de situatie nu in Leeuwarden: De moeder van de 16-jarige zegt tegen het AD dat hij op het moment van het incident met zijn broer op weg was naar huis. ,,De jongens hebben gisteren heel de dag gewerkt, daarna waren ze een beetje aan het twijfelen: gaan we wel of niet naar de protesten?", vertelt ze tegen de krant. "Ik zei nog: moeten jullie wel gaan? Want de sfeer is best agressief. Maar ze zijn 16 en 17, he, dus ze hadden 's avonds toch afgesproken bij Thialf." Later op de avond kwamen ze bij de oprit van de A32 een politieafzetting tegen. De moeder ontkent dat haar zoon inreed op agenten. "Hij wilde eromheen rijden, over het talud. Ik begrijp niet waarom ze op de trekker geschoten hebben, echt niet. En als je schiet, waarom dan niet op de banden? Het kogelgat zit bij de cabine, hij had wel dood kunnen zijn." Voorman Mark van den Oever van de radicale boeren van Farmers Defence Force heeft "onze boeren en onze strijders" in een online video opgeroepen om zich bij het bureau in Leeuwarden te verzamelen. "Om te zorgen dat die jongen bevrijd wordt, om steun te betuigen en een nette demonstratie te houden zodat duidelijk wordt dat die jongen meteen naar huis toe moet want hij zit onschuldig vast." Ook in de buurt van het provinciehuis in Leeuwarden hebben zich boeren met trekkers verzameld, meldt een verslaggever van de Leeuwarder Courant. De politie wil ondanks herhaaldelijke verzoeken van de NOS op dit moment geen verdere toelichting geven over wat er bij de oprit in Heerenveen precies is gebeurd. Op beelden is te zien hoe een trekker wegrijdt over een vluchtheuvel. Kort erna klinken twee schoten. Op een andere video die rondgaat op sociale media lijkt het dat een agent zijn wapen richt op een automobilist. In deze montage is te zien hoe een agent zijn wapen richt op de bestuurder van een trekker:||https://nos.nl/artikel/2435532-politie-schoot-op-16-jarige-trekkerbestuurder-boeren-eisen-bij-bureau-vrijlating
2022-07-06||Tientallen arrestaties bij actie tegen groot Europees mensensmokkelnetwerk || Bij een grote actie in meerdere landen, waaronder Nederland, zijn 39 mensen gearresteerd. Zij worden ervan verdacht deel uit te maken van een groot mensensmokkelnetwerk. Dat melden internationale organisaties Europol en Eurojust. De groep smokkelde migranten in bootjes over Het Kanaal van Frankrijk naar het Verenigd Koninkrijk. Het gaat om een smokkelnetwerk dat sinds zeker oktober 2020 actief was en mogelijk duizenden mensen hielp de oversteek te maken. De verdachten werden in Nederland, Duitsland, België, het Verenigd Koninkrijk en Frankrijk opgepakt. Gisteren werd al bekend dat bij de actie in Nederland zes mensen zijn gearresteerd, in Helmond, Dongen en Tilburg. Daar zijn ook doorzoekingen gedaan. Naar een zevende persoon wordt nog gezocht. Op YouTube plaatste Europol onder meer beelden van de arrestaties in Duitsland: De in Nederland opgepakte verdachten zijn allemaal Iraakse Koerden met een Nederlandse verblijfsvergunning. Zij waren met name verantwoordelijk voor het verstrekken van de materialen, meldt een woordvoerder van de Koninklijke Marechaussee. In de doorzochte bedrijfspanden werden zwemvesten en boten gevonden. De meeste arrestaties vonden plaats in Duitsland. Daar werden achttien mensen opgepakt. In totaal zijn zo'n 1200 reddingsvesten, 150 rubberboten en zo'n 40.000 euro aan contant geld in beslag genomen. Onder de arrestaties waren ook drie kopstukken van de organisatie. Zij werden echter niet in Nederland opgepakt. De verdachten vroegen aan migranten tussen de 2500 en 3000 euro voor een tocht over Het Kanaal. Zij zouden op sommige momenten tot wel vijftien boten tegelijkertijd het water in hebben gestuurd. De schatting is dat ongeveer de helft daarvan Engeland bereikte. Veel andere boten met migranten worden onderschept, maar het komt ook voor dat de bootjes zinken of omslaan. Zo kwamen er bijvoorbeeld vorig jaar oktober 27 migranten om toen hun bootje kapseisde voor de Franse kust.||https://nos.nl/artikel/2435527-tientallen-arrestaties-bij-actie-tegen-groot-europees-mensensmokkelnetwerk
2022-07-06||A12 weer vrij na protestactie Extinction Rebellion|| De A12 bij Den Haag is weer vrijgegeven nadat klimaatactivisten van Extinction Rebellion de snelweg vanmiddag hadden geblokkeerd. De demonstranten zaten op het deel van de Utrechtsebaan, tussen het tijdelijke Tweede Kamergebouw en het ministerie van Economische Zaken en Klimaat. Op het dak van een stilstaande auto hadden de actievoerders zich vastgeketend. Anderen hadden zich vastgeplakt op het asfalt om het verkeer te dwarsbomen. Omroep West meldt dat er tientallen mensen zijn aangehouden. De groep eiste met de actie een onmiddellijke stop op subsidies voor olie, kolen en gas. Woordvoerder van Extinction Rebellion Chris Julien zei dat de politie al snel tot ontbinden van de demonstratie overging. "Op dit moment zitten er nog zo'n dertig mensen op de weg en vastgebonden op een auto bij de ingang van de tunnel", aldus Julien eerder op de dag. Na ongeveer 20 minuten zou de politie hebben ingegrepen. "Dat staat in schril contrast met andere demonstraties van de laatste tijd. Demonstreren is een grondrecht. Voor ons is heel duidelijk waar de grens ligt, bij intimidatie en geweld. Wij zijn altijd geweldloos." Een woordvoerder van de gemeente zei tegen ANP dat blokkades niet zijn toegestaan. "Blokkeren van wegen kan levensgevaarlijk zijn, niet alleen voor mensen die de weg blokkeren, maar ook voor andere verkeersdeelnemers." Julien ontkende dat de locatie van de demonstratie bewust gekozen is vanwege de boerenblokkades. "We hadden vorig jaar ook het plan om dit te doen en hebben ook sit-ins gedaan bij de lobby van het ministerie van Financiën bijvoorbeeld. Het staat in een langere traditie. De nood is zo hoog, en daarom kozen we voor dit zware middel. " De demonstranten kregen te horen dat ze naar het Malieveld konden gaan om verder te demonstreren. "Maar wij willen protesteren op de plek waar het gebeurt, tussen het Tweede Kamergebouw en het ministerie van Economische Zaken en Klimaat. Daar waar de besluitvormers zitten." De demonstratie was niet aangemeld bij de gemeente. "Maar wel aangekondigd", zegt Julien. "Het was dus geen verrassing, waardoor alles veilig kan verlopen." De kans bestaat dat er op een ander moment weer op de A12 gedemonstreerd gaat worden, zegt Julien. "We hebben gezegd dat als onze demonstratie niet twee uur gefaciliteerd zou worden, we op een later moment terugkomen."||https://nos.nl/artikel/2435520-a12-weer-vrij-na-protestactie-extinction-rebellion
2022-07-06||Serval en stokstaartje straks niet meer toegestaan als huisdier|| Het moet afgelopen zijn met het houden van allerlei exotische zoogdieren als huis- of hobbydier. Het kabinet heeft een lijst gepubliceerd met dertig dieren die nog wel gehouden mogen worden. Vanaf 1 januari 2024 wordt het dan verboden om bijvoorbeeld een serval, stokstaartje of luiaard in huis te nemen. Minister Staghouwer van Landbouw wil op die manier het dierenwelzijn in Nederland verbeteren. De zogeheten 'positieflijst' is opgesteld op advies van een groep onafhankelijke wetenschappers. Zij hebben een groot aantal zoogdiersoorten die in Nederland gehouden worden beoordeeld op risicofactoren. Naast het dierenwelzijn is daarbij gekeken naar de risico's op letsel bij mensen veroorzaakt door de dieren en hoe groot de kans is dat ze ziektes overbrengen (zoönosen). Dierenwinkels mogen straks alleen nog dieren verkopen die op de lijst staan. De meeste 'gewone' huisdieren staan wel op de lijst, zoals honden, katten, cavia's en konijnen. Daarnaast blijven dieren als de alpaca, bunzing, bleke gerbil, Chinese waterree en de waterbuffel toegestaan als huis- of hobbydier. De serval hoort thuis op de savannes en open graslanden in Afrika, maar wordt ook steeds vaker in Nederland gehouden. Het dier met de grote oren en gestippelde vacht wordt gebruikt om mee te pronken op sociale media. Onlangs was er nog een zoektocht naar een ontsnapte serval in Hilversum. Volgens Staghouwer is de lijst "een grote stap" in het verbeteren van het dierenwelzijn. "Ik besef dat de lijst impact heeft op zowel houders die nu met veel liefde en plezier dieren houden als voor de sector. Maar we willen het welzijn van het dier zelf en de veiligheid van de mens vooropstellen." Dierentuinen en wildopvangcentra zijn uitgezonderd van de maatregel. Er gaat een overgangstermijn gelden. Wie op 1 januari 2024 nog een dier in huis heeft dat niet op de lijst staat, mag het gewoon houden totdat het is doodgegaan of het dier ergens anders onderbrengen. Staghouwer wil zo voorkomen dat de dieren worden gedumpt in de natuur, wat schadelijk kan zijn voor ecosystemen. De overheid probeert al langer paal en perk te stellen aan het houden van huisdieren die daar eigenlijk niet geschikt voor zijn. In 2015 werd ook al een lijst opgesteld met toegestane dieren, maar daar haalde de rechter een streep door omdat die niet zorgvuldig tot stand was gekomen.||https://nos.nl/artikel/2435516-serval-en-stokstaartje-straks-niet-meer-toegestaan-als-huisdier
2022-07-06||Ook gemeente Vlissingen wil asielzoekers opvangen op cruiseschip|| Vlissingen wil 1100 asielzoekers opvangen op een cruiseschip. De bedoeling is dat het schip op 20 augustus aanmeert en de eerste mensen op 1 september aan boord komen. Het schip dient dan zeker een half jaar als opvanglocatie. Volgens Omroep Zeeland heeft de raadsfractie van Perspectief op Vlissingen (POV) al laten weten het niet eens te zijn met het plan en een motie in te dienen. De gemeenteraad kan nog wensen en bedenkingen uiten met betrekking tot de opvang van vluchtelingen, maar het college neemt uiteindelijk het besluit. Eerder stuitte de komst van een cruiseschip met plaats voor 1000 asielzoekers in Velsen-Noord op protest. Ook in Assendelft wordt een nieuwe opvanglocatie geopend voor asielzoekers, meldt NH Nieuws. Een sporthal van de atletiekvereniging wordt hiervoor "zo snel mogelijk" klaargemaakt. Het gaat hierbij om een crisisopvanglocatie voor 225 mensen. De opvang zou tot uiterlijk 1 oktober asielzoekers onderdak kunnen bieden. In de tussentijd lopen de buitensportactiviteiten gewoon door. Assendelft geeft hiermee gehoor aan een oproep van het ministerie van Justitie en Veiligheid dat de 25 veiligheidsregio's in Nederland heeft gevraagd om elk tijdelijk 225 crisisnoodopvangplekken voor asielzoekers te realiseren. Dit is nodig om de tekorten in de asielopvang op te vangen en de acute situatie rond het aanmeldcentrum in Ter Apel te verlichten. Vanwege de grote drukte sliepen daar vannacht dertig asielzoekers buiten. Vandaag werd ook bekend dat het kabinet een nieuw aanmeldcentrum wil in Bant, in de Noordoostpolder.||https://nos.nl/artikel/2435514-ook-gemeente-vlissingen-wil-asielzoekers-opvangen-op-cruiseschip
2022-07-06||Kabinet wil asielzoekersaanmeldcentrum in Noordoostpolder, maar gemeente niet|| Er is een locatie gevonden voor een tweede aanmeldcentrum voor asielzoekers: Bant in de gemeente Noordoostpolder. Dat heeft staatssecretaris Van der Burg bekendgemaakt. De gemeente, die de aanvraag nog moet behandelen, noemt de aankondiging in een eerste reactie "geen wenselijke ontwikkeling". Er wordt al tijden gezocht naar een tweede locatie, omdat het centrum in het Groningse Ter Apel de toestroom van asielzoekers niet meer aankan. Van der Burg heeft er al diverse gesprekken met gemeenten over gevoerd, maar tot vandaag zonder resultaat. Ook vannacht hebben weer asielzoekers bij het centrum in Ter Apel buiten geslapen. Burgemeester De Groot vindt dat de Noordoostpolder al behoorlijk belast wordt: De grond waarop het aanmeldcentrum moet komen, is aangekocht door het Centraal Orgaan opvang asielzoekers (COA). Van der Burg sprak van een belangrijke stap in het beter spreiden van de druk. De gemeente Noordoostpolder moet de aanvraag van het COA in behandeling nemen. En als de gemeente positief reageert, kost het ook nog tijd om de opvangplekken te bouwen. Het gaat om zo'n 250 tot 300 plaatsen. De staatssecretaris denkt dat het al met al zo'n twee maanden duurt voordat het centrum er kan zijn. Maar de gemeente lijkt er weinig voor te voelen. Iets verderop, in Luttelgeest, worden al zo'n duizend asielzoekers opgevangen. "In het verleden hebben wij altijd draagvlak gezocht en gekregen voor de huidige opvang. Die draagkracht is niet oneindig. Zeker niet voor een kleine gemeenschap als Luttelgeest", laat de gemeente weten. Burgemeester De Groot snapt dat er iets moet gebeuren om Ter Apel te ontlasten. "Maar dit betekent niet dat al die opvanglast op één plek én permanent binnen een gemeente moet plaatsvinden." Van der Burg hoopt dat Noordoostpolder meewerkt, en gaat daar ook verder met de gemeente over praten. Maar desgevraagd zegt de staatssecretaris ook dat hij het aanmeldcentrum desnoods kan doordrukken. Vluchtelingenwerk vindt het een goed vooruitzicht dat er een tweede aanmeldcentrum gaat komen. Maar het zal volgens de belangenorganisatie de acute problemen niet oplossen. Asielzoekers die nu aankomen "komen terecht op een parkeerplaats waar ze in weer en wind moeten wachten op een bus naar een crisisnoodopvanglocatie ergens in het land." In deze video legt NOSop3 uit waardoor de problemen in Ter Apel worden veroorzaakt: Het is de bedoeling dat asielzoekers straks in Bant de eerste stappen van hun procedure doorlopen. Maar het zal wel op een andere manier gaan dan in Ter Apel. Mensen zullen vanuit Ter Apel met bussen naar Bant worden vervoerd of er wordt "op afspraak" met hen gepraat over hun asielverzoek. Het zal in Bant vooral gaan om identificatie en registratie en medische checks. De staatssecretaris gaat nog door met zijn zoektocht naar meer aanmeldcentra.||https://nos.nl/artikel/2435511-kabinet-wil-asielzoekersaanmeldcentrum-in-noordoostpolder-maar-gemeente-niet
2022-07-06||Nu acht arrestaties voor boerenprotest bij huis Van der Wal|| De politie heeft inmiddels acht mensen aangehouden vanwege het uit de hand gelopen boerenprotest bij het huis van minister Van der Wal (Natuur en Stikstof). Ze hebben zich zelf bij de politie gemeld. Vorige week werden onherkenbare beelden gepubliceerd van elf verdachten. De politie zei de beelden vandaag herkenbaar online te zetten als ze zich niet zouden melden. Tien mensen hebben zich inmiddels gemeld, daarvan zijn er dus acht aangehouden. Wie de laatste persoon is, weet de politie nog niet. "Als het nodig is kan het zijn dat er alsnog beelden gepubliceerd worden", zegt de politie. Zaterdag stond de teller nog op vier aanhoudingen: twee mannen uit Nunspeet, een uit Bathmen en een uit Holten. Vorige week dinsdag braken radicale boeren door een politieafzetting bij het huis van Van der Wal. Een politieauto werd vernield en in de buurt van de woning werd een giertank geleegd. De politie deelde maandag onherkenbare beelden van ongeregeldheden bij een protest in de omgeving van Stroe. Relschoppers sloegen daar op dezelfde avond in op een politiebusje met grote hamers en stalen pijpen. Na publicatie van de beelden zijn twee mannen aangehouden voor onder meer openlijk geweld en vernieling. Het zijn een 33-jarige man uit Kootwijkerbroek en een 24-jarige man uit Barneveld.||https://nos.nl/artikel/2435510-nu-acht-arrestaties-voor-boerenprotest-bij-huis-van-der-wal
2022-07-06||Steeds meer gesjoemel met handicaps op Schiphol: 'Geen goed woord voor over'|| Nu de wachtrijen al maanden langer zijn dan normaal, ziet Schiphol steeds vaker passagiers die doen alsof ze een handicap hebben en speciale assistentie aanvragen om de wachtrijen te omzeilen. Het gaat om een toename van 35 procent in vergelijking met 2019. Volgens een woordvoerder van Schiphol is die stijging op twee manieren te verklaren. "Deels komt het omdat mensen langer moeten wachten en dus fysiek eerder assistentie nodig hebben. Anderzijds zien we ook dat reizigers hulpmiddelen inzetten om rijen te omzeilen." Voor dat laatste heeft de woordvoerder geen goed woord over. "Het zorgt ervoor dat de kwetsbare groep reizigers hierdoor in de verdrukking komt." Zo moeten door het gesjoemel met handicaps mensen met daadwerkelijk een beperking langer wachten op assistentie en is er volgens medewerkers van Schiphol soms een rolstoeltekort. Het gedrag van de passagiers is een klap in het gezicht voor Rivka Smit, die de assistentie vanwege haar spierziekte SMA hard nodig heeft. "Mensen hebben geen idee wat voor offers wij moeten brengen om te kunnen reizen", zegt ze tegen NH Nieuws. "Wij moeten al eerder komen om ervoor te zorgen dat onze rolstoelen en hulpmiddelen op een veilige manier vervoerd kunnen worden", legt Smits uit. "Daar hebben we natuurlijk alle begrip voor, maar het wordt alleen maar moeilijker als mensen dit soort situaties gaan creëren." Volgens de woordvoerder is het voor Schiphol lastig om hier direct iets aan te doen. "We zijn namelijk wettelijk verplicht om iedereen die daarom vraagt, hulp te verlenen. We mogen dus niet vragen naar de reden van de aanvraag. Vandaar ook echt de oproep aan mensen om alleen assistentie aan te vragen als je dat ook echt nodig hebt."||https://nos.nl/artikel/2435508-steeds-meer-gesjoemel-met-handicaps-op-schiphol-geen-goed-woord-voor-over
2022-07-06||Regen trekt weg rond Sydney, overstromingsgevaar blijft|| In en rond de Australische stad Sydney blijven de problemen door de zware regenval aanhouden. Er is nu in totaal aan 85.000 mensen gevraagd hun huizen te verlaten, omdat het gebied waarin ze wonen dreigt te overstromen. Gisteren waren er nog 55.000 evacuatiebevelen uitgevaardigd. Inmiddels blijkt uit satellietbeelden dat het regengebied wegtrekt. Dat neemt volgens de autoriteiten niet weg dat meerdere rivieren rond de grootste stad van Australië (5 miljoen inwoners) nog altijd dreigen te overstromen. "Dit is nog steeds een gevaarlijke situatie en we moeten daarop met gepaste maatregelen reageren", zei de Australische premier Albanese bij een bezoek aan Windsor, een voorstad van Sydney. Albanese kondigde verder aan dat gedupeerden eenmalig een noodbetaling krijgen van 1000 Australische dollar (iets meer dan 660 euro). Sydney is nu voor de vierde keer sinds maart 2021 getroffen door overstromingen. Volgens de premier zijn de overstromingen en ook het toenemende aantal bosbranden in zijn land het bewijs dat er maatregelen genomen moeten worden tegen klimaatverandering. "We kijken naar langetermijnoplossingen", zei Albanese, die met zijn sociaaldemocratische Labor-partij eind mei de Australische verkiezingen won. "Mijn regering heeft de houding van Australië ten opzichte van klimaatverandering vanaf dag één veranderd." Dit zijn beelden van gisteren uit Sydney:||https://nos.nl/artikel/2435505-regen-trekt-weg-rond-sydney-overstromingsgevaar-blijft
2022-07-06||Meer Britse bewindslieden weg vanwege gebrek aan vertrouwen in Johnson|| In het Verenigd Koninkrijk hebben verschillende staatssecretarissen hun ontslag ingediend. Net als de ministers van Financiën en Volksgezondheid, die gisteren opstapten, hebben ze geen vertrouwen meer in premier Johnson nadat hij weer op een onwaarheid was betrapt. Johnson benoemde in februari een partijlid op een vertrouwenspost van wie hij wist dat hij van seksueel wangedrag was beschuldigd. Johnson ontkende dat eerst, maar gaf het toe toen hij niet anders meer kon. Een van de bewindslieden die opstapt, staatssecretaris Quince van Kinderen en Gezinnen, noemt die "onjuistheid" in zijn ontslagbrief als reden voor zijn terugtreden. Staatssecretaris Glen van Financiën zegt dat hij zijn vertrouwen in de leiderschapskwaliteiten van Johnson "volledig" heeft verloren. De toekomst van Johnson hing al aan een zijden draadje, nadat de ministers Sunak van Financiën en Javid van Volksgezondheid waren opgestapt. Na het zoveelste schandaal kwamen zij tot de conclusie dat Johnson ongeschikt is om de regering te leiden. Ook meer dan tien minder prominente leden van de Conservatieve Partij stopten met hun werk voor premier Johnson. Britse kranten waren vanochtend vrijwel unaniem in hun oordeel over Johnson: De commentaren in de Britse kranten waren vanmorgen vernietigend voor de premier. De conservatieve krant The Times schrijft dat Johnsons "herhaalde oneerlijkheid" voor een effectief bestuur uiterst ondermijnend is. "Elke dag die hij aanblijft, vergroot het gevoel van chaos", schrijft de krant. "Het is in het belang van het land dat hij weggaat." Uit een opiniepeiling van het marktonderzoeksbureau YouGov blijkt dat 69 procent van de Britten er net zo over denkt. 54 procent van de kiezers die in 2019 op de Conservatieven stemden, vindt dat ook.  Johnson zelf wordt vandaag opnieuw aan de tand gevoeld bij het wekelijkse vragenuur in het Lagerhuis. Daar wordt hem ongetwijfeld gevraagd of hij nog kan aanblijven. Daarna moet hij voor een parlementaire commissie verschijnen die hem vragen zal stellen over zijn integriteit. Johnson lijkt vastbesloten om op zijn post te blijven. "Om mij uit Downing Street te krijgen, heb je een vlammenwerper nodig", zou hij hebben gezegd. Johnson heeft onmiddellijk na het vertrek van Sunak en Javid opvolgers aangesteld. Ook heeft hij nog altijd de steun van andere prominente leden van zijn kabinet, zoals minister van Buitenlandse Zaken Truss, minister van Defensie Wallace en minister Gove van Huisvesting. Johnson overleefde vorige maand een vertrouwensstemming in zijn partij. Daarmee leek hij voor minimaal een jaar veilig voor aanvallen op zijn positie uit eigen kring, omdat zo'n stemming maar eens per jaar kan worden gehouden. Zo zag die stemming er vorige maand uit: Britse media schrijven nu dat die regel mogelijk wordt aangepast. Tegenstanders van Johnson zouden zich kandidaat willen stellen voor het partijcomité dat over de regels gaat. De verkiezingen voor dat comité worden mogelijk volgende week al gehouden. De regel over het houden van een vertrouwensstemming kunnen daarna worden veranderd.||https://nos.nl/artikel/2435503-meer-britse-bewindslieden-weg-vanwege-gebrek-aan-vertrouwen-in-johnson
2022-07-06||Nog nooit zo veel mensen benaderd om over te stappen naar andere baan|| Vanwege de personeelskrapte benaderen werkgevers steeds meer werknemers van andere bedrijven met de vraag of ze voor hen willen komen werken. Volgens adviesbureau Intelligence Group is bijna 38 procent van de beroepsbevolking naar eigen zeggen afgelopen kwartaal door een werkgever gepolst of ze een overstap zien zitten. "Dat is een record", zegt Geert-Jan Waasdorp van het bureau dat het onderzoek zo'n twintig jaar uitvoert. "Bedrijven moeten dit soort manieren inzetten, omdat weinig mensen actief aan het zoeken zijn op de arbeidsmarkt. Ze zijn passiever en willen graag benaderd worden." Hij zegt dat het benaderen op verschillende manieren gaat. "Dat gaat bijvoorbeeld via LinkedIn of tijdens gesprekken op feestjes. Iedereen heeft z'n eigen trucjes om mensen te overtuigen. Bijvoorbeeld door met een goed salaris te komen, flexibele werktijden te bieden of door dichter bij huis een werkplek te bieden." In veel sectoren is er een grote vraag naar personeel en de problemen worden steeds nijpender. Er zijn ook steeds minder mensen zonder baan op zoek naar werk. Volgens de laatste CBS-cijfers waren in juni minder dan 300.000 mensen werkloos. "Vooral in de IT en advies was het gebruikelijk om met headhunters te werken, maar je ziet het nu ook in de zorg en onderwijs", zegt Waasdorp. "Het was een paar jaar geleden not done om op die manier te werven, maar nu zie je dat dit soort werkgevers ook actief mensen benaderen." Lang niet iedereen gaat in op de avances van een potentiële nieuwe werkgever, maar een deel wel. Uit de cijfers van Intelligence Group blijkt dat een op de vijf personen het afgelopen jaar van werkgever is gewisseld. Ook dat aantal is een record.||https://nos.nl/artikel/2435496-nog-nooit-zo-veel-mensen-benaderd-om-over-te-stappen-naar-andere-baan
2022-07-06||Plan duurzame boeren om crisis op te lossen: geen kunstmest, 'eerlijke' prijzen|| Een groep van vier organisaties die duurzame boeren vertegenwoordigen, heeft een plan geschreven hoe de landbouwcrisis op te lossen. In het zogenoemde Groenboerenplan zetten ze in tien punten uiteen hoe de landbouwsector in hun ogen duurzaam en perspectiefrijk kan overleven. Aan het plan zijn zo'n 2500 boeren verbonden, schrijft Trouw, dat als eerste berichtte over het initiatief. Dat is zo'n 5 procent van alle Nederlandse boeren, afgaande van de CBS-cijfers over de landbouwsector uit 2019 (ruim 53.000 boeren in totaal). Onder meer Triodos Bank steunt het plan. De planschrijvers willen naar eigen zeggen ministers Van der Wal (Natuur en Stikstof) en Staghouwer (Landbouw) helpen "aan een overheidsbeleid dat perspectief biedt voor alle boeren die mee willen in de landbouwtransitie". Zo stellen de organisaties dat het voor boeren "prima mogelijk" is landbouw te bedrijven zonder het gebruik van kunstmest, bestrijdingsmiddelen en met minder uitstoot van stikstof. Banken, de overheid en supermarkten moeten daar dan alleen wel op een andere manier voor samenwerken. Zo moeten de duurzame boeren een "eerlijke prijs" krijgen voor hun producten, bijvoorbeeld door de btw te verlagen. Producten die niet duurzaam zijn geproduceerd, zouden juist extra belast moeten worden. Verder moeten boeren "die deel van de oplossing zijn" snel duidelijkheid krijgen of ze door kunnen met hun bedrijf en zou grond die vrijkomt als een boer is uitgekocht eventueel ook beschikbaar moeten komen voor een nieuwe, jonge boer die zich verbindt aan kringlooplandbouw. "Sluit de kringloop", schrijven de organisaties. De initiatiefnemers betogen verder dat er ruimte is "voor een sterk gereduceerde varkens- en pluimveesector" en ze schrijven dat grote, intensieve veebedrijven met weinig of geen grond, "die vaak de grootste piekbelasters zijn", als eerste in aanmerking moeten komen voor uitkoop. Het is niet duidelijk hoe die boeren naar het plan van de biologische boeren kijken. Geen van de boerenorganisaties die nadrukkelijk betrokken waren bij recente, grote demonstraties tegen het kabinetsbeleid, zoals Farmers Defence Force, LTO Nederland of Agractie, hebben zich verbonden aan het plan. Imke de Boer, hoogleraar Dieren & Duurzame Voedselsystemen aan de Wageningen University, omschrijft het plan tegenover Trouw als een goed begin. Ze vreest alleen voor het draagvlak in de rest van de sector. "Willen andere boeren dit? Het moet duidelijk zijn dat je geld kunt verdienen met duurzaamheid zonder dat je per se biologisch boer wordt", zegt De Boer. Minister Van der Wal voor Stikstof presenteerde krap een maand geleden haar stikstofplannen. Daaruit bleek dat in delen van Nederland de stikstofuitstoot met 70 procent moet worden teruggedrongen. Het gaat daarbij om 131 gebieden vlak bij kwetsbare natuur. Dat betekent dat niet alle boeren kunnen doorgaan met hun bedrijf. De provincies hebben nu als opdracht de plannen verder uit te werken. Het stikstofplan leidde tot ophef in de landbouwsector, met tal van protesten tot gevolg.||https://nos.nl/artikel/2435495-plan-duurzame-boeren-om-crisis-op-te-lossen-geen-kunstmest-eerlijke-prijzen
2022-07-06||Rechtszaak tegen KLM om CO2-compensatie: 'Nieuwe bossen niet gegarandeerd'|| Milieuorganisatie Fossielvrij NL daagt KLM voor de rechter vanwege reclames en claims over duurzaam vliegen en compensatie van de CO2-uitstoot. Die zijn volgens Fossielvrij NL misleidend omdat klanten van de luchtvaartmaatschappij hierdoor de indruk krijgen dat vliegen zonder klimaatschade mogelijk is. De dagvaarding wordt vandaag bij de rechtbank in Amsterdam ingediend. KLM biedt klanten onder de noemer CO2ZERO al jaren de mogelijkheid om de uitstoot van hun vlucht te compenseren door een klein bedrag boven op de ticketprijs te betalen. Voor een retourtje Barcelona is dat bijvoorbeeld 3,96 euro. Dat geld gaat naar herbebossingsprojecten. Het bedrijf prees deze service lang aan als een mogelijkheid om CO2-neutraal te vliegen en zei dat de impact van je vlucht door de compensatie "geneutraliseerd" kon worden. Daarvoor tikte de Reclame Code Commissie KLM eerder dit jaar al op de vingers, omdat het bedrijf die claims onvoldoende kan onderbouwen. Sindsdien heeft KLM de campagnes en webteksten aangepast. Er staat nu dat "de snelste manier om vluchtgerelateerde CO2-uitstoot te verminderen, is door niet te vliegen". Toch worden consumenten volgens Fossielvrij NL nog steeds misleid. Er staat namelijk nog wel dat de CO2-uitstoot van een vlucht door herbebossing kan worden gecompenseerd. En ook dat kunnen ze niet met recht beweren, zegt Hiske Arts van de milieuorganisatie. "De realiteit is dat vliegen enorm veel uitstoot veroorzaakt en de enige manier om dit terug te brengen is door krimp van de luchtvaart." Het probleem van herbebossingstrajecten is volgens Arts onder meer dat de langetermijneffecten ervan niet te garanderen zijn. "Je kunt het simpelweg niet tegen elkaar wegstrepen". Schadelijk vindt Fossielvrij NL ook dat reizigers door de compensatie ten onrechte gerustgesteld kunnen worden. "Gelukkig beginnen veel mensen te beseffen dat de luchtvaart niet kan blijven groeien, maar KLM drukt dat groeiende bewustzijn de kop in met zijn marketing." KLM is het niet eens met de aanklacht. In een schriftelijke reactie zegt het bedrijf dat de uitingen voldoen aan wet- en regelgeving, zeker nu het de teksten heeft aangepast. "KLM streeft naar transparante en eerlijke communicatie over onze duurzaamheidsaanpak. Wij hebben er geen enkel belang bij om onze klanten verkeerd voor te lichten." CO2-compensatie wordt door veel meer bedrijven aangeboden. Zo kunnen mensen bij Shell extra betalen voor gereden kilometers, bij Zalando voor de uitstoot die vrijkomt bij de verpakking, bezorging en retour van pakketten en ook PostNL biedt voor een klein bedrag extra 'groene post' aan. Er is al langer kritiek op, want bedrijven die het aanbieden zijn vaak grote CO2-uitstoters. Is het een vorm van greenwashing, waarbij een marketingboodschap van een bedrijf niet overeenkomt met de acties die het werkelijk neemt om de klimaatimpact te verminderen? Experts zijn het er niet over eens. "Het is een soort moderne kerkaflaat", zegt Gjalt de Jong, hoogleraar duurzaam ondernemen aan de Rijksuniversiteit Groningen. Hij verwijst daarmee naar een oud gebruik in de katholieke kerk waarbij je je zonden kon afkopen in ruil voor geld. "Je betaalt wat en kunt zonder schuldgevoel vliegen". De Jong noemt de campagnes van KLM "totaal ongeloofwaardige marketing van een bedrijf dat nooit echt duurzaam zal kunnen zijn." Anderen zien het minder zwart-wit. André Nijhof, eveneens hoogleraar duurzaam ondernemen maar dan bij Nyenrode Business Universiteit, is het ermee eens dat CO2-compensatie een soort symboolpolitiek is, maar greenwashing wil hij het niet noemen. "Dat is het pas als een bedrijf echt niets doet en dat is bij KLM niet zo. Ze lopen in de branche voorop met duurzaamheidsinitiatieven. Ik zie liever dat bedrijven dít doen, dan helemaal niets." Je moet volgens hem "het kind niet met het badwater weggooien". Ook Nijhof is kritisch op de inzet van herbebossingsprojecten voor compensatiedoeleinden, omdat "je niet weet als je een boom plant, hoelang die blijft staan en hoeveel CO2 die uit de lucht haalt". Maar CO2-compensatie kan volgens Nijhof wel een zinvolle bijdrage leveren voor het klimaat en om de energietransitie te versnellen. Nijhof hoopt dat in de toekomst meer mensen gaan compenseren en dat dat geld bijvoorbeeld ook voor isolatie en innovatie kan worden ingezet. Fossielvrij Nederland eist in de dagvaarding dat KLM helemaal stopt met het reclame maken voor CO2-compensatie. Het duurt het nog zeker drie maanden voor de rechtszaak zal beginnen. KLM ziet die met vertrouwen tegemoet: "Wij hopen dat een uitspraak in deze rechtszaak ons helderheid geeft hoe ons communicatiebeleid het beste in te vullen."||https://nos.nl/collectie/13871/artikel/2435492-rechtszaak-tegen-klm-om-co2-compensatie-nieuwe-bossen-niet-gegarandeerd
2022-07-06||Gynaecoloog Leiderdorp verwekte niet 21 maar 41 kinderen met eigen zaad|| Gynaecoloog Jos Beek uit Leiderdorp heeft tijdens vruchtbaarheidsbehandelingen niet 21, maar 41 kinderen verwekt met zijn eigen zaad, blijkt uit nieuw onderzoek. Ook is duidelijk geworden dat Beek drager was van een zeldzame erfelijke aandoening. Twee van de kinderen zijn daardoor overleden. Beek, die in 2019 overleed, werkte als gynaecoloog in het voormalige Sint Elizabeth Ziekenhuis in Leiderdorp, dat later is opgegaan in de Alrijne Zorggroep. Daar voerde hij vanaf medio jaren 70 vruchtbaarheidsbehandelingen uit. Toen vorig jaar 21 donorkinderen zich meldden bij het ziekenhuis omdat hun dna een match vertoonde met dat van de arts, werd hoogleraar Didi Braat als voorzitter van een onafhankelijke commissie gevraagd om de zaak te onderzoeken. De vrouwen kwamen bij Beek met het verzoek om behandeld te worden met sperma van een anonieme donor. Hij gebruikte zijn eigen zaad, zonder dat te vertellen. Het onderzoek toonde daarnaast aan dat Jos Beek drager was van een zeldzame genetische aandoening. Een van de moeders bleek ook drager te zijn van dit gen, met ernstige gevolgen. "Er was een moeder die twee kinderen heeft gekregen na behandelingen bij Beek en beide kinderen overleden in het eerste levensjaar. Toen het tweede kindje overleed in 1990 is door het ziekenhuis onderzoek gedaan en kwam de genetische afwijking aan het licht", zegt onderzoeker Braat tegen Omroep West. "Het is voor kinderen van belang om dit te weten", zegt Peter Jue van de Raad van Bestuur van de Alrijne Zorggroep. Daarom roept het ziekenhuis ouders en kinderen nog eens op om zich te melden als zij onder behandeling zijn geweest van Beek en zijn geboren uit een behandeling met donorzaad. De kinderen die bekend zijn, krijgen vanuit het ziekenhuis hulp aangeboden. "Als ziekenhuis proberen wij alles te doen om de kinderen en de ouders bij te staan in de vragen, de twijfels en de onzekerheden die ze hebben", zegt Jue. Eerder werd bekend gemaakt dat de gynaecoloog zijn praktijk had tussen 1973 en 1986. Uit het nieuwe onderzoek komt naar voren dat hij tot minimaal 1990 vruchtbaarheidsbehandelingen heeft uitgevoerd. "Het oudste kind is geboren in 1975, het jongste in 1990", zegt Braat. Omdat het laboratorium in 1986 intern werd verplaatst werd eerder aangenomen dat Beek dat jaar ook stopte met de behandelingen. Nu dat niet het geval blijkt, sluit Braat niet uit dat er nog meer nazaten van Beek zijn. De onderzoekers hebben bovendien geen donorlijsten kunnen vinden. Daarom bestaat het vermoeden dat er ook nooit anonieme donoren zijn geweest en dat Beek de enige was die zaad heeft gedoneerd. Braat heeft voor het onderzoek ook veel met oud-medewerkers en voormalige collega's van Jos Beek gesproken en met de toenmalige echtgenoot van de gynaecoloog. In het rapport schrijft de commissie daarover: "Beek riep uitgesproken en sterk uiteenlopende reacties op; er was geen middenweg. Hij was enerzijds erg betrokken bij zijn patiënten en wilde hen graag helpen; anderzijds had hij een enorme ambitie en hang naar aanzien en vond hij zichzelf erg geschikt als donor."||https://nos.nl/artikel/2435491-gynaecoloog-leiderdorp-verwekte-niet-21-maar-41-kinderen-met-eigen-zaad
2022-07-06||Trailer met waarschijnlijk drugsvaten in brand in Roosendaal|| Een vrachtwagentrailer met zo'n honderd vaten is gisteravond in brand gevlogen in een buitengebied van Roosendaal. Vermoedelijk gaat het om een grote dumping van drugsafval. Een deel van de vaten is door de brand gaan lekken. Rond 22.45 uur hoorden omwonenden een ontploffing. Toen de brandweer bij de verlaten trailer op de Holderbergsedijk aankwam, stond de voorkant in brand. Bij de ontploffing is de trailer waarschijnlijk uit elkaar geklapt. Brokstukken zijn in een nabijgelegen weiland terechtgekomen. Op beelden zijn blauwe jerrycans en 1000-litervaten te zien. Een deel daarvan is gevuld met een rode vloeistof. Het is niet bekend hoeveel van deze vaten waren gevuld. In de buurt van de trailer hing volgens een lokale journalist een anijsgeur, meldt Omroep Brabant. Die geur wordt vaak gelinkt aan grond- of afvalstoffen die horen bij de productie van synthetische drugs zoals xtc en speed. De politie onderzoekt de dumping, brandstichting en de herkomst van de trailer. Niemand is aangehouden.||https://nos.nl/artikel/2435490-trailer-met-waarschijnlijk-drugsvaten-in-brand-in-roosendaal
2022-07-06||Boerenactie bij vliegveld Eelde, blokkade distributiecentrum Drachten voorbij|| Door boeren wordt vandaag op kleine schaal actiegevoerd. In Drachten werd een paar uur een distributiecentrum van Aldi geblokkeerd met trekkers. De boeren vertrokken nadat de gemeente Smallingerland een noodverordening had afgegeven. Bij Groningen Airport Eelde is nog een actie bezig. Bij het vliegveld in Drenthe staan zo'n vijftien trekkers en wat andere voertuigen, zegt directeur Meiltje de Groot. Ze hebben de hoofdingang geblokkeerd, maar van overlast is nauwelijks sprake omdat er vandaag geen passagiersvluchten zijn. De sfeer is volgens haar gemoedelijk. "Ik heb net een bakje koffie van ze gekregen." Met de demonstranten is afgesproken dat de traumahelikopter moet kunnen landen en dat vluchten met donororganen voor het UMCG moeten kunnen doorgaan. "Daarvan staat er vanmiddag een gepland, maar er kunnen er altijd bij komen", zegt De Groot. De boeren kwamen vanochtend aan bij het vliegveld: Dat betekent dat de boeren niet de landingsbaan op mogen. "Een aantal jaar geleden deed een groep dat wel, terwijl er ook gewoon werd gevlogen. Dat was een serieuze situatie en dat willen we voorkomen." Voor alle zekerheid heeft het vliegveld aan de binnenkant van de toegangshekken naar het terrein voertuigen neergezet. "We willen de drempel zo hoog mogelijk maken." De actie bij het distributiecentrum van Aldi in Drachten begon vanochtend vroeg. Boeren hadden hun trekkers opgesteld bij de toegangspoort van het terrein en dat was al voor de derde keer deze week. De gemeente Smallingerland kwam halverwege de ochtend met een noodverordening om een eind te maken aan de blokkade. Als de boeren niet zouden vertrekken, kon de politie ingrijpen, liet de gemeente weten. Daarop besloten de boeren te vertrekken. Rijnmond meldt dat boeren vannacht opnieuw actie hebben gevoerd in Bleiswijk. Ze blokkeerden volgens de regionale omroep tussen 03.00 en 05.00 uur de distributiecentra van Albert Heijn, Jumbo en Hoogvliet. Na een gesprek met de politie vertrokken de boeren weer. In Oosterhout bij Nijmegen geldt sinds vanochtend een noodverordening om nieuwe blokkades van distributiecentra te voorkomen. De afgelopen dagen voerden boeren daar actie bij onder meer de verdeelcentra van de Albert Heijn en de Lidl. "Daardoor werd de distributie van levensmiddelen ernstig belemmerd", zegt de gemeente Overbetuwe. Bij een boerenprotest in Heerenveen heeft de politie gisteravond gericht geschoten en waarschuwingsschoten gelost. De politie zegt dat sprake was van een dreigende situatie. Niemand raakte gewond, drie mensen zijn aangehouden.||https://nos.nl/artikel/2435488-boerenactie-bij-vliegveld-eelde-blokkade-distributiecentrum-drachten-voorbij
2022-07-06||Shell bouwt groene waterstoffabriek in Rotterdam|| Op het laatste stukje braakliggende grond op de Tweede Maasvlakte in het Rotterdamse havengebied start Shell de bouw van de eerste 'groene' waterstoffabriek in Nederland. Het gaat om de grootste electrolyser tot nu toe met een capaciteit van 200 megawatt, die in 2025 gereed moet zijn. Voor Shell is het een investering van ongeveer 1 miljard euro. In de fabriek wordt de eigen stroom van het windpark Hollandse Kust Noord met water omgezet in het gasvormige waterstof. Het olie- en gasbedrijf gebruikt de waterstof in eerste instantie voor de vergroening van het productieproces in de raffinaderij in Pernis. De chemische industrie in Nederland gebruikt in het productieproces nu al grote hoeveelheden waterstof gemaakt van aardgas of olie, zogenoemde 'grijze' waterstof. In de nabije toekomst rekent Shell ook op een toenemende vraag uit de transportsector. Nu al rijden er bussen, treinen, auto's en vrachtwagens op waterstof. Marjan van Loon, directeur van Shell Nederland, verwacht vanaf nu een reeks aan nieuwe investeringen op het gebied van waterstof: "Dit is een belangrijke mijlpaal. Deze fabriek wordt alweer twintig keer groter dan de fabriek die we in Duitsland hebben en we willen hierna verder opschalen in de Eemshaven in Groningen met een fabriek die weer twintig keer groter moet worden dan deze in Rotterdam." Greenpeace pleit al jaren samen met grote bedrijven voor de ontwikkeling van waterstof in Nederland, maar heeft ook kritiek. "Fijn dat die waterstoffabriek er komt, maar ik zou die groene waterstof op een andere manier gaan inzetten om onze samenleving te verduurzamen en niet om iets fossiels zoals een raffinaderij nog langer in stand te houden," zegt campagneleider Faiza Oulahsen. Voor de bouw van de fabriek heeft Shell twee subsidieaanvragen lopen bij de Europese Commissie, maar het heeft de uitslag hiervan niet afgewacht. Het aangescherpte Europese klimaatbeleid verplicht landen en bedrijven een groter aandeel duurzame energie te gebruiken en dwingt de industrie tot vergroening van de waterstofproductie. Het Nederlandse kabinet overweegt een afnameverplichting van groene waterstof voor de industrie vanaf 2026. De aangescherpte regelgeving leidt ertoe dat Shell zich geen zorgen maakt over de afname van de waterstof. Alle groene waterstof die de fabriek op de Tweede Maasvlakte straks kan produceren, is in volume nog maar 10 procent van de hoeveelheid waterstof die de raffinaderij in Pernis op dit moment nodig heeft. Ondanks de initiatieven voor windparken op zee en waterstoffabrieken, heeft het leeuwendeel van de activiteiten van het bedrijf nog steeds te maken met olie en gas. De aanvoer van duurzame elektriciteit voor de productie van groene waterstof is op dit moment een grotere uitdaging dan de afname van waterstof. Nederland bouwt de komende tien jaar een flink deel van de Noordzee vol met grote windmolenparken, maar die zijn nog lang niet klaar. Bovendien is de elektriciteit die met de toekomstige windparken wordt opgewekt voor veel verschillende doelen bestemd. Zo moet het grootste deel van de elektriciteit die huishoudens gebruiken in 2030 verduurzaamd zijn. Omdat ook de industrie zoveel mogelijk over moet van gas op elektriciteit en iedereen elektrisch moet gaan rijden, is er tegen die tijd veel meer elektriciteit nodig. Industriële processen die afhankelijk zijn van hoge temperaturen kunnen groene waterstof gaan gebruiken als een alternatief voor aardgas, olie of kolen. Maar bij de productie van groene waterstof gaat een deel van de energie verloren. Voor de productie van groene waterstof is dus idealiter een overschot aan duurzaam opgewekte elektriciteit nodig. Dat gebeurt zo nu en dan al als het op zondag stormt en Duitsland de elektriciteit van windparken op de Noordzee niet kwijt kan aan de industrie. "De cruciale technische uitdaging is het ontwikkelen van de techniek om de electrolysers dynamisch te laten opereren", zegt Gert Jan Kramer, hoogleraar duurzame energie aan de Universiteit Utrecht. Nu moet een waterstoffabriek net als een kerncentrale eigenlijk permanent draaien. Handiger zou zijn als een electrolyser net als een gascentrale aan en uit kan. "Om ervoor te zorgen dat die techniek ontwikkeld wordt, is het cruciaal dat er nu gebouwd wordt en er ervaring wordt opgedaan." Shell is niet het enige bedrijf dat groene waterstof wil produceren op de Tweede Maasvlakte in Rotterdam. Ook BP, Uniper en Air Liquide hebben ruimte gereserveerd voor de bouw van een fabriek. Rotterdam wil ook na het olie- en gastijdperk de grootste energiehaven van Europa blijven. Het havenbedrijf investeert daarom ook in pijpleidingen, opslagfaciliteiten en importcontracten voor waterstof uit andere delen van de wereld. Daarnaast zijn er verscheidene plannen voor electrolysers in de Eemshaven in Groningen. Minister Jetten voor Energie en Klimaat heeft de Gasunie opdracht gegeven om de waterstof-infrastructuur aan te leggen die de verschillende industriegebieden in Nederland, Duitsland en België met elkaar moet verbinden.||https://nos.nl/artikel/2435486-shell-bouwt-groene-waterstoffabriek-in-rotterdam
2022-07-06||EK voetbal voor vrouwen van start: 'Mooi dat clubs vrouwenshirts printen'|| Europa's grootste sportevenement voor vrouwen ooit staat op het punt van beginnen. Vanavond trapt het Europees kampioenschap vrouwenvoetbal af op Old Trafford in Manchester. De 74.000 plaatsen voor de openingswedstrijd zijn uitverkocht en de 90.000 plekken voor de finale in het Wembley-stadion waren binnen een uur weg. De populariteit van vrouwenvoetbal neemt toe en daarmee groeit ook het commercieel belang in de sector. Vooral in gastland Engeland is het vrouwenvoetbal de afgelopen jaren sterk geprofessionaliseerd. En dat trekt ook Europese topspelers, onder wie Vivianne Miedema en bondscoach Sarina Wiegman, die afgelopen jaren naar Engeland verhuisden. Voetbalfan Liz Ward heeft kaartjes voor de openingswedstrijd en de Wembley-finale en hoopt eigenlijk alle wedstrijden te bezoeken. Ze heeft de sport in Engeland zien groeien en is razend enthousiast: "Ik denk dat het zo'n belangrijk moment is voor vrouwenvoetbal. Er komen geweldige wedstrijden aan." Terwijl tien jaar geleden vrouwenvoetbal niet eens live werd uitgezonden, zijn grote stadions nu uitverkocht en printen clubs hun eigen shirts voor de vrouwenteams. Maar zo booming was het lang niet altijd. De groei van vrouwenvoetbal, die pas zo'n vijf jaar geleden echt op gang kwam, is decennialang tegengehouden. 'Voetbal is ongeschikt voor vrouwen' - besloot de Engelse voetbalbond in 1921. De sport was in die tijd flink met een opmars bezig, totdat de FA besloot een verbod op de vrouwensport in te voeren. "Het was erg populair tijdens de Eerste Wereldoorlog", zegt Craig Dobson van het National Football Museum in Manchester. "Toen de mannen aan de frontlinie stonden, werkten de vrouwen in de munitiefabrieken. In het weekend werden er grote wedstrijden georganiseerd om geld op te halen voor gewonde soldaten." Nadat 50.000 toeschouwers bij een vrouwenvoetbalwedstrijd in Preston waren komen kijken, nam de Engelse voetbalbond een keiharde positie in: er kwam een verbod. Vrouwen mochten geen wedstrijden meer spelen en mochten zelfs niet meer trainen op de sportvelden van de bond. Ook artsen en andere elitefiguren schaarden zich achter het verbod; de sport zou immers ongeschikt zijn voor het vrouwenlichaam en dus niet aangemoedigd moeten worden. "Stel je voor waar vrouwenvoetbal nu was geweest, als er niet 50 jaar lang een blokkade op de ontwikkeling van de sport had gezeten", zegt Dobson. Liz Ward wijst naar de achterkant van het T-shirt van haar amateurclub waar 1921 op staat in gouden cijfers. Het jaartal viert hoe ver het vrouwenvoetbal nu is gekomen, legt ze uit. "Als kind was er geen vrouwenteam dat ik kon aanmoedigen", zegt Ward. "Nu is voetbal een carrière voor vrouwen - en niet alleen als speler maar in het gehele veld." Ze vult aan: "Ik zie kinderen rondlopen in voetbalshirts met 'Miedema' erop. Het is geweldig dat we op een punt zijn beland waar de clubs zelf de vrouwenshirts moeten printen." Anno 2022 wordt het gat tussen mannen- en vrouwenvoetbal steeds kleiner. Ook wat betreft gelijke betaling voor mannen en vrouwen worden stappen gezet. Sinds begin juli krijgen bijvoorbeeld de Oranjevrouwen dezelfde beloning als de mannen. Een campagne waar boegbeeld Miedema zich voor heeft ingezet. Ook de Engelse FA betaalt inmiddels evenveel aan nationale vrouwen- en mannenteams. Verder hanteert de Women's Super League, de hoogste Engelse vrouwenvoetbalcompetitie, de eis dat deelnemende clubs speelsters een minimumsalaris moeten betalen. Dit heeft ertoe geleid dat veel spelers geen bijbaan meer hoeven aan te houden naast de topsport. Ook is bijzonder dat lesbische en biseksuele speelsters bij vrouwenvoetbal open zijn over hun geaardheid, iets wat bij mannen nog altijd lastig is. Toen Blackpool FC-voetballer Jake Daniels een aantal weken geleden bekendmaakte dat hij homoseksueel is, werd hij daarmee de eerste openlijk homoseksuele voetballer in het Verenigd Koninkrijk in 32 jaar. En dat terwijl op de Olympische Spelen in 2021 bij de vrouwen al 42 lesbische, biseksuele en non-binaire spelers meededen. Al heeft het vrouwenvoetbal op veel vlakken nog een behoorlijk inhaalslag te maken, qua inclusiviteit loopt de sector beslist voor op de mannen.||https://nos.nl/collectie/13906/artikel/2435482-ek-voetbal-voor-vrouwen-van-start-mooi-dat-clubs-vrouwenshirts-printen
2022-07-06||Wekdienst 6/7: Tieners Zuid-Afrika begraven • EK vrouwenvoetbal begint|| Goedemorgen! Met een grote ceremonie worden in Zuid-Afrika de tieners begraven die omkwamen in een nachtclub. En in Engeland begint het EK voetbal voor vrouwen. Het weer: de dag begint met zon, in de loop van de middag is er steeds meer bewolking. Dan kan het in het noorden ook wat regenen. Het wordt tussen 18 en 22 graden. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Bij een boerenblokkade op een snelwegoprit bij Heerenveen heeft de politie gisteravond geschoten. Volgens de politie probeerden trekkerbestuurders in te rijden op agenten en ontstond er een dreigende situatie. Er zijn waarschuwingsschoten gelost en er is gericht geschoten. Niemand is gewond geraakt. Drie mensen zijn aangehouden. Omdat er door een agent is geschoten, doet de Rijksrecherche onderzoek naar het incident. Per 1 juli is de rookmelder verplicht. Maar de gangbare melders zijn door de helft van de mensen tijdens hun slaap niet goed genoeg te horen. Verslaggever Henrik-Willem Hofs nam de proef op de som met een paar verpleeghuisbewoners in Rotterdam. Fijne woensdag!||https://nos.nl/artikel/2435479-wekdienst-6-7-tieners-zuid-afrika-begraven-ek-vrouwenvoetbal-begint
2022-07-06||Man in auto overleden na schietincident in Hengelo|| In Hengelo in Overijssel is gisteravond een man dood aangetroffen in een auto na een schietincident. De politie ging eerst uit van een ongeval, omdat de auto van de man tegen een lantaarnpaal tot stilstand was gekomen. De doodsoorzaak van de man wordt nog onderzocht, al wijst het erop dat hij vermoedelijk door één of meerdere kogels is geraakt. RTV Oost meldt dat uit sporenonderzoek en getuigenverklaringen blijkt dat de man nadat hij onder vuur werd genomen, er in zijn auto vandoor is gegaan waarna hij enkele honderden meters verderop een lantaarnpaal ramde. De politie heeft de omgeving afgezet voor onderzoek. Ook wordt er sporenonderzoek gedaan bij een auto die mogelijk verband houdt met het schietincident. Over de identiteit van de man wil de politie niets zeggen. "We willen bijvoorbeeld weten of diegene die is gevonden in de auto ook de eigenaar is van het voertuig. En of er familieleden zijn die we moeten inlichten", zegt een woordvoerder tegen de krant. Tubantia meldt verder dat het incident in Hengelo ook nog tot een ongeluk in Almelo heeft geleid. Een brandweerofficier die was opgeroepen om naar Hengelo te komen, botste onderweg tegen een personenauto. Hierbij raakte de passagier in de personenauto gewond. De politie doet ook hier onderzoek naar.||https://nos.nl/artikel/2435473-man-in-auto-overleden-na-schietincident-in-hengelo
2022-07-06||Dertig asielzoekers sliepen vannacht buiten in Ter Apel|| Zo'n dertig asielzoekers hebben vannacht buiten geslapen bij het aanmeldcentrum in Ter Apel, meldt RTV Noord. Opvangorganisatie COA zegt tegen de regionale omroep dat er bussen klaarstonden om hen naar een opvang elders in het land te brengen, maar dat de asielzoekers die om verschillende redenen hebben geweigerd. Zo hebben sommigen vandaag een afspraak bij de Immigratie- en Naturalisatiedienst. Ze zeiden bang te zijn niet op tijd op die afspraak te kunnen komen als ze mee zouden gaan naar de crisisopvang. Daardoor zou hun asielprocedure vertraging op kunnen lopen. Dit was de situatie vannacht: Anderen zeggen al langere tijd in de crisisopvang te hebben gezeten en nu verder te willen met hun asielprocedure. Het aanmeldcentrum in Ter Apel kampt al maanden met capaciteitsproblemen. Er is een structureel tekort aan opvangplekken. In onderstaande video legt NOS op 3 uit hoe de tekorten in Ter Apel zijn ontstaan:||https://nos.nl/artikel/2435472-dertig-asielzoekers-sliepen-vannacht-buiten-in-ter-apel
2022-07-06||Politie schiet gericht bij boerenprotest op A32, drie aanhoudingen|| De politie heeft gisteravond gericht geschoten en waarschuwingsschoten gelost bij boerenprotesten op de oprit van de A32 bij Heerenveen. Volgens de politie was er sprake van een dreigende situatie. Een trekker is geraakt, niemand raakte gewond. De politie meldt op Twitter dat de bestuurders van de trekkers probeerden in te rijden op agenten en dienstvoertuigen. Een trekker die wegreed van het incident is door de politie tegengehouden. Ook werden drie verdachten aangehouden. Op beelden van het protest bij de A32 is te zien hoe een trekker wegrijdt over een vluchtheuvel. Twee agenten lopen ernaartoe en kort erna klinken twee schoten. Ook zit er een gat in een trekker. In deze montage zie je hoe een agent zijn wapen richt op de bestuurder van een trekker: Op een andere video die rondgaat op sociale media lijkt het dat een agent zijn wapen richt op een automobilist. De context van de beelden is niet duidelijk. De politie wil ondanks herhaaldelijke verzoeken van de NOS geen verdere toelichting gegeven over wat er is gebeurd. Voorman Mark van den Oever van boerenactiegroep Farmers Defence Force zegt dat de bestuurder van de beschoten trekker een 16-jarige jongen is. Hij zou vastzitten voor poging tot doodslag. Van den Oever roept "onze boeren en onze strijders" in een vlog op om zich om 14.00 uur te verzamelen bij het politiebureau in Leeuwarden. "Om te zorgen dat die jongen bevrijd wordt, om steun te betuigen en een nette demonstratie te houden zodat duidelijk wordt dat die jongen meteen naar huis toe moet want hij zit onschuldig vast." In de ogen van Van den Oever was er geen levensbedreigende situatie en reed de jongen niet in op agenten. "Die agent moet achter de tralies", zegt Van den Oever. "Dit zijn opdrachten van bovenaf om te escaleren." "De politie schiet niet veel en vaak, dan moet er echt een heel ernstige situatie zijn", zegt voorzitter Jan Struijs van de Nederlandse Politiebond in het NOS Radio 1 Journaal. "Je mag pas schieten als er mensen in gevaar zijn of als je zelf in gevaar bent of denkt te komen." "Gisteren waren er op zo'n twintig plekken acties", zegt de vakbondsman. "Die hadden soms een rustig karakter en soms waren ze grimmiger." Struijs benadrukt dat bij veel acties wel de aanwijzingen van de burgemeester werden opgevolgd en dat boeren vertrokken. "Maar met name in Friesland werd het gisteravond een stuk grimmiger en agressiever." Waardoor dat precies kwam, weet hij niet. Omdat er door agenten is geschoten, zal de Rijksrecherche een onderzoek instellen. Struijs roept op om dat eerst af te wachten. "Ik zie heel veel reacties van mensen die hun oordeel klaar hebben. Dat begint op een volksrechtbank te lijken en daar moeten we natuurlijk niet in terechtkomen. Ik zie het in de uitingen beide kanten op escaleren." Wel zegt hij dat de politie "niet voor niets" schiet. Minister van Justitie en Veiligheid Yesilgöz reageert op Twitter: LTO Nederland is geschrokken van de gebeurtenissen in Heerenveen, laat de organisatie weten. "Het is belangrijk dat de feiten boven tafel komen." De land- en tuinbouworganisatie zegt verder dat de zorg over de stikstofplannen "gigantisch groot is" en dat veel actievoerders die op passende wijze onder de aandacht brengen. "Het overgrote deel van de boeren doet dat op een creatieve manier, bijvoorbeeld met spandoeken of door te ontbijten met de burgemeester." Eerder op de avond protesteerden boeren op kleine schaal bij verschillende distributiecentra door het land. Zo stonden zeker zeven trekkers enkele uren voor een distributiecentrum van de Albert Heijn in Geldermalsen. Het was de derde keer in een week tijd dat het distributiecentrum werd geblokkeerd. Na een gesprek met de burgemeester vertrokken de boeren. Ook een distributiecentrum van de Spar in Heerenveen werd kort geblokkeerd. Verder blokkeerden boeren kort de A37 tussen Emmen en Hoogeveen, waar ze met hun trekkers op de weg stonden. Op de A50 werden hooibalen in brand gestoken. Die werden door Rijkswaterstaat met een kraan van de snelweg gehaald en op een andere plek verder geblust zodat de weg zo snel mogelijk weer open kon.||https://nos.nl/artikel/2435471-politie-schiet-gericht-bij-boerenprotest-op-a32-drie-aanhoudingen
2022-07-06||CBS: door hogere winsten ging in 2021 relatief minder geld naar loon|| Van iedere euro die vorig jaar werd verdiend ging 74,9 cent naar het loon van werknemers en zelfstandigen. Dat is minder dan het jaar daarvoor. In het eerste coronajaar 2020 ging 77 cent van iedere verdiende euro naar werknemers en zelfstandigen. Dat blijkt uit cijfers van het Centraal Bureau voor de Statistiek (CBS) over de zogenoemde arbeidsinkomensquote in de marktsector. Dat is de totale economie zonder onder meer de overheid, het onderwijs en de gezondheidszorg. De arbeidsinkomensquote zegt wat over de vraag bij wie de verdiensten van een economie terechtkomen. In 2021 bleef de arbeidsinkomensquote wederom onder het langjarig gemiddelde van 1995 tot en met 2021 hangen. Dat er relatief minder geld naar werknemers en zelfstandigen ging kwam vooral doordat de winsten stegen, meldt het CBS. In 2021 herstelde de economie na de eerste coronaklap, en daardoor stegen ook de winsten van bedrijven. De lonen bleven relatief stabiel waardoor er meer geld overbleef voor de bedrijven, meldt het CBS. De arbeidsinkomensquote daalde. In 2020 was het nog andersom: de winsten liepen door de coronaklap sterk terug, maar de lonen bleven min of meer gelijk. Daardoor steeg de arbeidsinkomensquote dat jaar. Het aandeel geld dat naar werknemers en zelfstandigen ging daalde vorig jaar het meest in de horeca, maar ook in het vervoer, de opslag en de industrie daalde het. In de cultuursector en sport en recreatie ging juist een groter deel van het geld naar inkomens. Dat komt doordat de winsten in die bedrijfstakken ook in 2021 nog negatief waren, meldt het CBS. Het Centraal Planbureau concludeerde vorige week dat er ruimte is om de lonen te verhogen. De onderzoekers wezen toen ook naar de gedaalde arbeidsinkomensquote en de stijging van de winsten. Daardoor kunnen de lonen wat de onderzoekers betreft eenmalig worden verhoogd. Dat zou volgens hen ook zorgen voor een gelijkere verdeling van de lasten van inflatie tussen bedrijven en huishoudens.||https://nos.nl/artikel/2435470-cbs-door-hogere-winsten-ging-in-2021-relatief-minder-geld-naar-loon
